<html><header><meta charset="utf-8"><title>港產PDAPhone激似太極$1,690街坊價搶灘</title></header><body><h1>港產PDAPhone激似太極$1,690街坊價搶灘</h1><p>當年PDAPhone尚在起步階段，摩記部太極憑住嶄新功能火速走紅，正當Dopod818Pro以及O2Atom兩款高階PDAPhone跟紅頂白之際，本地薑AKMobile卻將太極借屍還魂，兼且反傳統大唱反調，推出千零蚊「街坊價」PDAPhone！&#13;<br>&#13;<br>記者：陳國輝&#13;<br>攝影：陳盛臣</p><p>近排以Dopod及O2兩款PDAPhone鬥得最激烈，好似818Pro同埋Atom，無論外形抑或功能都十足孖生兄弟，而售價更同樣維持約$5,000左右，唔係人人都玩得起！但AK剛好相反，旗下AK880和AK-S1，就分別以$1,690及$1,980殺出一條低價血路！當然，出得「士多價」，功能簡單好多，如果你係貪平貪新鮮嗰種人，不妨一試！</p><p>喪扮的骰版太極</p><p>能夠打開「天窗」，咪以為同摩記經典PDAPhone──太極有關！每一代太極，都採用摺機加天窗屏幕設計，好讓玩家唔使開蓋都可操機。而AK880喺呢方面真係抄足九成，甚至乎體積及重量都比太極輕巧！不過AK880只採用一般手機介面；冇自家OS，亦不設Java，鬥PDA功能的話一定唔係強項！</p><p>影音分唇多唔失禮</p><p>雖然體形贏晒，但兩者所走路線完全唔同！AK880力谷娛樂為主；機背130萬像素鏡頭玩法多，淨係白平衡加埋補光燈顏色就有13種選擇，另外重有5連拍及四格拍攝等玩法，玩味濃；同時亦可作MP3機咁用，內置60MB容量，又外置T-Flash插卡位，可擴充容量之餘，亦唔使慳住抄歌咁辛苦！試聽發現機背喇叭大聲得嚟唔算拆，機頂更配置2.5mm插孔，可兼容唔同牌子嘅Handsfree㖭！</p><p>PROFILE&#13;<br> 制式：GSM三頻&#13;<br> 體積：84.3×43.5×21.2mm&#13;<br> 重量：80g&#13;<br> 屏幕：26萬色彩芒&#13;<br> 通話時間：120分鐘&#13;<br> 備用時間：100-120小時&#13;<br> 主要功能：TouchScreen、中英文手寫、130萬像素鏡頭、MP3、內置60MB、T-Flash&#13;<br> 查詢：AKMobile（34265009）</p><p>同場加映：AK-S1　二千有找玩大芒直機</p><p>另一款同門作AK-S1，機身採用直立式設計，並配備2"闊TFT彩芒，用嚟影相或者睇Movie都比較啱！AK-S1執行WindowsMobile2003第二版OS，可安裝其他軟件，擴充手機功能，玩法比AK880花款更多！但要留意，處理能力較低，例如打開相機嗰陣，就要花5秒時間啟動；控制一般功能時，甚至會出現拖機情況，但$2,000有找確實抵玩！&#13;<br> &#13;<br> 規格：GSM三頻、6萬5千色彩芒、130萬像素鏡頭、miniSD、藍芽、MSN、InternetExplorer</p></body></html>