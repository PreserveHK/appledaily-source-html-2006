<html><header><meta charset="utf-8"><title>財經評論：學校冇教的資本論</title></header><body><h1>財經評論：學校冇教的資本論</h1><p>利世民擔心香港人失去創業精神，昨日呼籲大家為下一代着想，唔好再嚇怕小朋友，不去了解市場運作。點知一早老友來電反問世民︰「創業環境今時唔同往日，要嘅資金上落千萬美金計，如果你唔係好叠水，邊度得咁多錢投資？」利世民唔怪呢位老友，因為佢幾十歲人都只係打工，未試過創業。無他，八九十年代香港有班中產移民，呢位老兄就坐上事業白金直升機，根本從來都唔使諗創業，佢唔明白創業係乜都好正常。&#13;<br> 其實創業呢家嘢好公道，就算你有億萬家財，一盤生意捉錯路就註定冇運行。遠嘅例子唔講，就同各位重溫科網潮同生化潮。心水清嘅朋友一定記得香港土產「得金」同埋啲乜乜物物生命科技。開始時雷聲大，𠵱家毛毛雨都唔多滴。人家唔係冇資金後台，只不過做開地產唔識做第二瓣，其實畀佢有再多錢都係丟落鹹水海。做生意唔係一味鬥錢多，𠵱家我哋講緊搵錢，唔係講點使錢。使錢有邊個唔識？</p><p>人人都有資本</p><p>好多人搞錯咗資本同資金，以為有錢就做乜生意都得。老實講，就算遍地黃金任你執，你都要識得同人爭先得，如果唔係就只有份睇人發達。其實資本唔等於錢，最重要嘅資本係一盤生意嘅靈魂。如果盤生意係執遍地嘅黃金，你嘅資本可能係一雙快手，甚至乎係不怒而威嘅眼神。&#13;<br> 現實生活中，資本可以係時間、朋友、知識、樣貌、健康甚至運氣，問題係你識唔識得將呢啲野，轉變為實在嘅經濟價值。以前有一種行業叫做「通天經紀」，佢哋日日廣結善緣，將朋友之間嘅需要聯繫起來，中間賺小小佣金，朋友同知識就係資本。𠵱家呢個行頭叫做「顧問」，有好多做得成功嘅顧問都變成跨國企業！邊個話呢個世界唔可以做無本生意！&#13;<br> 讀書時候學校老師唔會教人點樣創業，今日就等利世民點醒你，記住天生我材必有用！與其浪費時候抱怨自己父母唔係大地產商，不如將時間精神用來諗吓自己有乜過人之處，然後諗吓點樣創一番事業，最緊要係諗吓你嘅長處可以點樣幫到人，諗諗吓一盤生意就成形，一次唔得就嚟多次，個個成功創業嘅人都經歷過呢個階段，連大地產商都唔例外。&#13;<br> 利世民</p></body></html>