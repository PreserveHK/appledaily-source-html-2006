<html><header><meta charset="utf-8"><title>新年吹雞：20分鐘撻花堵牆Easy執</title></header><body><h1>新年吹雞：20分鐘撻花堵牆Easy執</h1><p>迷彩牆？咪癲啦！但其實又Shot唔晒，潮流興於家居重點化其中一堵牆，往往會撞一隻獨特的色彩牆，而迷彩未必唔Work，問題係師傅級都未必髹得出箇中神髓。距離農曆狗年又唔到一個月，牆壁發霉、漆油剝落……點樣可以Easy執？查實自家翻新一啲都唔難，其中一招用海綿撻花牆身，同時遮醜兼有迷彩牆異曲同工之效。快手嘅話，一堵細牆20分鐘搞掂！&#13;<br>&#13;<br>記者：陳偉林攝影：伍慶泉、陳偉林ImageGirl：Irene&#13;<br>鳴謝：E&amp;CInteriorDesignCo.（27559755）</p><p>霹靂瑕疵牆　索性變臉</p><p>脫膝、原子筆痕、剝落……九萬幾樣小瑕疵，索性髹過佢。但嫌悶又或懶得鏟灰，變臉是最「一石萬鳥」的方法。只需利用天然海綿及乳膠漆添加劑，便可如做勞作般把油一笪笪上色做出效果。重點化只撻花一堵牆又得，撻晒全屋此Pattern亦唔浮誇，輕易便把瑕疵遮蓋兼替居室換新Look。</p><p>做法：</p><p>漆牆篇&#13;<br>重點問題　單一出擊&#13;<br>出現裂痕　白英泥填補</p><p>日子久了，牆身容易出現裂痕，若然裂痕較深的話，宜先以白英泥填補罅隙。</p><p>發霉剝落　記得髹防潮底油</p><p>香港地天氣較潮濕，日子耐咗牆身及天花容易出現霉點發黃，又或者乳膠漆面出現剝落的問題。</p><p>唔多襟　上漆咪馬虎</p><p>乾淨平滑而堅固的牆身表面，對上漆工序可謂事半功倍，故開始髹油前不妨以清水洗滌好牆身，又或者需要用牆之寶修補凹凸不平的表面，待處理好後才髹上防潮油打底。上漆時，可先髹上一至兩層的底油以遮蓋原身瑕疵多多的表面，繼而才髹上主色，效果將更出色。髹油得宜也能令牆色更襟，減少脫落、脫色等問題。</p><p>牆紙篇&#13;<br>2大常見毛病&#13;<br>1.牆紙發黃　漂白水派用場</p><p>牆紙用耐咗，好容易出現局部發黃的問題，唔想成幅更換又或者搵唔番原有花紋或圖案，原來漂白水亦可漂去黃迹，但此法只適宜膠面的牆紙上使用。</p><p>2.牆紙剝開　重新黏貼</p><p>牆紙邊剝開是最普遍的問題，但亦是最易解決。到五金舖買牆紙粉開水至糊狀，甚或直接以白膠漿重新黏貼便可。</p><p>裱牆紙預多一成冇甩拖</p><p>市面較普遍的牆紙分有紙質底、膠面紙底同膠面布底等多款，以最後者較為耐用兼且可以清水洗滌，而牆紙均以卷裝為售賣單位，每卷面積約5.3平方米，若要度家居所需的牆紙面積，最好預留多一成方便剪裁嘛！款式方面，牆紙花紋已夠繽紛，但講今期流行，則選紙面較細緻的圖案。</p><p>自己揸Fit最出色</p><p>翻新時可考慮選定目標牆身大修重新上油，其餘只稍作執漏，除了省工夫外，「孤立」一堵牆亦是最潮最出色的做法。一般可選飯桌前的牆、或電視後的牆。想這堵牆玩得更出色，家陣重興玩自家顏色㖭！好似日本漆就設有夢幻千色配色店，客人可以專用調色機調出自家喜歡的油漆色澤，難得一般普通調色不另額外收費，一公升油$78，五公升油$365，而特別調色一公升油$78-$85，五公升油$365-$380。自家色之外，坊間重有好多特色油漆，好色嘅你不妨初步睇睇有冇心水。</p><p>查詢：25196633（日本油漆）</p></body></html>