<html><header><meta charset="utf-8"><title>　　唐唐好戲等住出台 - 李八方</title></header><body><h1>　　唐唐好戲等住出台 - 李八方</h1><p>唐唐○六年個勢好到極，一開波就連拉兩場頭馬，煲呔真係唔好太睇小呢位根正苗紅嘅對手。財爺今次攞個彩，但係好可惜，佢話咗唔再理家族生意，但係家族又偏偏唔捨得佢呢位生招牌，喺工展會博大懵，打正旗號賣財爺靈芝。&#13;<br> 八方聽聞，唐唐之前唔知情，但係後嚟報紙一寫，好多人都以為佢會避嫌收番個牌，點知唐唐哋覺得冇問題，又真係好奇怪。&#13;<br> 唐唐條命算唔錯，煲呔加肥龍都搞唔掂個政改，反而經濟就轉勢，一年好過一年，八方都想佢減稅，減低中產人士嘅負擔。大家有意見快啲講，因為佢呢個星期五上新城做埋電話phone-in，下周六去西九做電視直播，公開諮詢工作就完成，當然如果重有意見，可以上budget.gov.hk發表。&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>