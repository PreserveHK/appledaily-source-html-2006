<html><header><meta charset="utf-8"><title>波鞋街：「狗年空軍1號」之買櫝還珠</title></header><body><h1>波鞋街：「狗年空軍1號」之買櫝還珠</h1><p>今期等我扮吓熊貓博士，講一個成語故事：「楚人有賣其珠於鄭者，為木蘭之櫃，薰以桂椒，綴以珠玉……，鄭人買其櫝而還其珠。」《韓非子．外儲說左上》&#13;<br> 以上係「買櫝還珠」的故事，主要係講貨品嘅盒太過華麗，令人以為個盒先係「主角」。今個月一剔推出嘅狗年空軍一號，其中有五百對特別版，除咗鞋踭位用上「仿狗毛料」外，重有個非常靚嘅木製錦盒，非常華麗；令我真係搞唔清楚買盒定買鞋。&#13;<br> 講開鞋盒，原本只係用來保護鞋子和方便運送，但現已成為了鞋子包裝的一部份，更有喧賓奪主之勢。○○年adidas推出一批用鐵盒裝住嘅波鞋（如KobeEQT3）、之後○一年日本推出二千零一對用鐵盒裝住嘅全銀版AJI、跟住○二嘅AJXVII亦用呢招，之後特別鞋盒就愈出愈多。</p><p>AJ系列每年轉盒</p><p>講到特別鞋盒，AirJordan系列就每年都轉盒、hTm系列同ZoomLeBron系列就用抽屜盒、SB又銀又粉紅盒、重有櫻花AF1嘅木盒等……，其中最誇當然係adidassuperstar35號「topSecret」嘅全白皮盒、以及ZoomLeBron3中國特別版嘅龍袍錦盒。&#13;<br> 包裝上搞gimmick無可厚非，但不能本末倒置，因為個靚盒收貴啲，又或者靚盒裝核突鞋就成件事錯晒，呢啲就叫買櫝還珠，明冇？&#13;<br> Hleung-www.hk-kicks.com網主，耆英級波鞋迷，仍深信籃球鞋會復興……&#13;<br> Email:hleung@hk-kicks.com</p></body></html>