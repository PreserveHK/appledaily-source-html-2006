<html><header><meta charset="utf-8"><title>手機拍片流暢過電影周街叫開麥拉</title></header><body><h1>手機拍片流暢過電影周街叫開麥拉</h1><p>用手機拍片，起初但求就手；不過DV手機愈玩愈騎呢，喪到唔單止出現無限時攝錄，就連一秒鐘拍攝到幾多格畫面，一樣有廠商研究，簡直走火入魔！講緊嘅就係PHILIPS960，玩上200萬像素不特止，拍片重有睇頭。據官方話，佢每秒可拍攝多達30格畫面（30fps），現時一般電影都只係每秒24格菲林拍攝，佢流暢成咁，唔通諗住方便玩家隨時拎出街扮導演？	&#13;<br>記者：陳國輝　&#13;<br>攝影：陳盛臣　&#13;<br>ImageGirl：Joey</p><p>早前一款AK-DV2，就以VGA質素兼每秒30格贏盡口碑，加上揭蓋及扭屏設計，可謂DV手機中之珍品！而嚟到06年，諾記更揚言會推出旗下第一部電視手機N92，亦採用DV式操作，並搭上2.8"兼4:3電視屏幕！N92未到，亦可試吓PHILIPS呢部960DV手機頂住癮先！</p><p>拍攝跑步唔窒格</p><p>PHILIPS首次配備200萬像素鏡頭，支援高達1600×1200Pixels相片；加埋機背嘅DC設計以及機側嘅影相專用掣，玩上手嗰陣，查實DC感重於DV感。不過，其拍片流暢度絕對不容忽視，支援176×144以及352×288兩種解像度，前者專為SendMMS而設，從肉眼睇，兩種規格都咁流暢，記者更試過拍抵Model跑步嘅情況，亦唔覺得有窒格問題；可惜拍片長度限制於幾十秒內，而且壓縮成3GP後，畫面出現起格，若只為拍攝運動鏡頭，其實就夠用！&#13;<br> 除咗影相及拍攝，更特設一項網絡用途。當你用電腦上MSN時，手機鏡頭可作為WebCam使用，只要裝好軟件以及接駁USB線，即刻可以面對面同網友傾偈，重幫你慳埋錢唔使買WebCam㖭！</p><p>似Walkman隨時聽歌</p><p>齋睇機身，起初重以為960不設記憶卡插槽；查實SD/MMC槽已設於機頂隱蔽位置，雖然唔使專登拆電換卡，不過要拆開機殼先搵到，始終唔夠直接放喺機側咁User-Friendly！不過值得一讚，係PHILIPS960設有「飛航模式」，就算你上到飛機，仍可以只啟動裏面嘅MP3播放功能，去到邊都可以隨時聽歌，真係成部Walkman咁！不過要注意，當你聽緊歌嗰陣，就唔可以操作其他分唇，如果你想貪心少少，又要聽歌又打SMS嘅話，就只能選擇其一。</p><p>PROFILE</p><p>制式：GSM900/1800/1900&#13;<br> 體積：95×47.5×23mm&#13;<br> 重量：95g&#13;<br> 屏幕：26萬色TFT彩芒&#13;<br> 通話時間：240分鐘&#13;<br> 備用時間：270小時&#13;<br> 主要功能：200萬像素鏡頭、3GP格式短片拍攝、電腦WebCam、MP3播放器、SD/MMC插卡、藍芽、紅外線&#13;<br> 查詢電話：成偉（28612299）</p><p>試盡室內室外</p><p>身為PHILIPS首部200萬像素手機，究竟相質有幾靚？今次專誠拍低室外及室內試相俾大家參考吓！</p></body></html>