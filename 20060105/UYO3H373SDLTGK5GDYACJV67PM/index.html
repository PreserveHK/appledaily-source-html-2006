<html><header><meta charset="utf-8"><title>新年吹雞：18塊板積木餐枱O晒嘴砌佢</title></header><body><h1>新年吹雞：18塊板積木餐枱O晒嘴砌佢</h1><p>餐枱是飯廳中不可缺少的家具，是一家人共同進膳、相聚暢談之地，學阿媽話齋「難得成家人同枱食飯」，試問無咗餐枱又點成事？況且揀到張合心水的靚餐枱，坐得舒服又食得開心，更可提升家居品味。&#13;<br>&#13;<br>記者：招佩珊&#13;<br>攝影：譚盈傑、陳陶鈞、林栢鈞&#13;<br>模特兒：Lin@Salvador</p><p>熱選玻璃枱</p><p>實情餐枱款式唔算多，長形、方形同圓形，頂多可拉長或摺合，而用料不外乎大路的木、膠、金屬同玻璃。今回記者總算巡過灣仔、土瓜灣、沙田，加埋大型連鎖店，怕且都有三十多間家具舖，觀察所得，發現玻璃餐枱起碼佔每間舖三分一數量，細舖甚至過半數都係玻璃枱，其中一位Sales姐姐就話玻璃枱感覺摩登，近期用家都揀玻璃枱為主。而在眾多玻璃餐枱，唔少都係可伸縮加長的款式，隨時4人枱變6人枱，偶有親戚朋友到訪，唔會話唔夠坐。</p><p>5皮嘢買18塊板</p><p>記者抄低個價錢時反應係O晒嘴，成5萬蚊！立刻上網搵料睇吓係乜來頭，呢張名為「Arthur」餐枱來自比利時品牌Extremis，採用高壓層壓板，可防水防曬，聲稱可抵抗UV，用10年都唔變色，室內室外都用得咁話喎！實情最值錢係個設計，18塊板可以砌到張餐枱，中間塊大圓板重可以轉得，最搞鬼係枱中央有埋盞油燈，一大班人食飯都可以燭光晚餐。&#13;<br> &#13;<br> $51,000（a）&#13;<br> 枱面尺寸：直徑160cm&#13;<br> 備註：訂貨需時約2個月（售價已包運費）；另可額外加約$5,000運費，1個月內有貨。</p><p>現場即Check　25分鐘砌得掂</p><p>可摺叠Annex玻璃枱</p><p>$3,400（d）&#13;<br> 枱面尺寸：85×132cm&#13;<br> 木摺枱就見得多，可摺合的玻璃枱則較少見。聲稱可承托20kg的重量，將Ｔ字形支架推向另一邊，放下玻璃就摺埋得番一半長，而支架下有轆方便移動易於摺合餐枱。</p><p>一塊過全玻璃枱</p><p>$3,880（e）&#13;<br> 枱面尺寸：80×122cm&#13;<br> 影相時考起攝影師，成張透明玻璃無接駁位，影到出番張枱形確實有難度，但臨尾補番句「係靚嘅」。唯獨不是強化玻璃，唔可以擺太重的物件。&#13;<br> </p><p>玩兩截色</p><p>$2,680（e）&#13;<br> 枱面尺寸：81×122/178cm&#13;<br> 餐枱左右兩邊底部鑲有兩塊闊28cm的透明玻璃，打Ｓ字將兩塊玻璃拉出來，餐枱便加長至178cm，與原本的磨砂枱拼出兩截色，睇落好似變了另一個款。</p><p>長變方Dehli玻璃餐枱</p><p>$4,300（d）&#13;<br> 枱面尺寸：140×100/140cm&#13;<br> 一般伸縮枱由方變長，呢張磨砂玻璃長枱卻相反，拉開左右兩邊好似打開𨋢門，中間露出第三塊玻璃，拍齊後變出140×140cm的方形枱。</p><p>鐵架放雜誌</p><p>$1,190（b）&#13;<br> 枱面尺寸：78×150cm&#13;<br> 長形鐵框配以強化玻璃，下面有一層格仔通窿鐵架，朝早歎早餐睇完報紙，順手可以放喺呢度，連雜誌架都慳番。</p><p>似飾櫃4人餐枱</p><p>原價：$1,990　特價：$1,592（c）&#13;<br> 枱面尺寸：80×145cm&#13;<br> 玻璃枱面與木質枱底有約10cm高空間，唔單止報紙雜誌，連碗碟都放得落，大可以插一盆較矮身的花卉，或放置一些小擺設作裝飾。</p><p>漏網正選</p><p>木餐枱一向是最大路選擇，耐看耐用，頂多都係刮花或油漆脫落，稍為修補一下又可以用多一、兩年。而顏色同設計Keep住都有新花臣，例如木枱面配注水膠枱腳，一張枱兩種Texture玩Mix&amp;Match。至於屋企得三、四百呎的小家庭，可摺合的餐枱當然是BestBuy。</p><p>枱腳入水ContainerTable</p><p>$28,000（a）&#13;<br> 枱面尺寸：直徑160cm&#13;<br> 荷蘭moooi出品，橡木枱面配圓柱形枱腳，唔使擔心上重下輕，膠枱腳預先要注入三分二水，然後才裝枱面，唔怕唔穩陣。</p><p>仿古木枱</p><p>$850（b）&#13;<br> 枱面尺寸：50/97×100cm&#13;<br> 原為半圓形的仿古染色木料餐枱，長直的一邊可拉出另一截加長餐枱，半圓的一邊有放置雜物的間格。</p><p>對摺三角</p><p>$599（b）&#13;<br> 枱面尺寸：83×83cm&#13;<br> 摺合呢張餐枱，情形如同將一塊方包對摺成三角，再將一隻可移動的枱腳推向枱中心，方形枱即變成三角枱，唔用時摺好拍埋牆角位唔阻碇。</p><p>店舖資料</p><p>（a）designlink（31138728）&#13;<br> 灣仔聖佛蘭士街11號地下&#13;<br> （b）IKEA（31250888）&#13;<br> 沙田鄉事會路138號新城市中央廣場L3及L5&#13;<br> （c）@HOME（28921313）&#13;<br> 沙田鄉事會路138號新城市中央廣場L2230-250號舖&#13;<br> （d）GOD（28905555）&#13;<br> 銅鑼灣禮頓中心2樓（霎東街入口）&#13;<br> （e）FancyDesign（29549090）&#13;<br> 土瓜灣安徽街2號地下&#13;<br> &#13;<br> *以上餐枱不連餐椅。</p></body></html>