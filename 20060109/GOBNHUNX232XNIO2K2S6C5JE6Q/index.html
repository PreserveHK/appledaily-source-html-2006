<html><header><meta charset="utf-8"><title>食環處：正菜李彩華瞓枱撐十錦菜</title></header><body><h1>食環處：正菜李彩華瞓枱撐十錦菜</h1><p>提起李彩華，自不然諗起纖體，偏偏纖體同食又好似勢不兩立咁，重叫佢推介食肆，難搞喎！難得Rain一啲都無避忌個「食」字：「我係正菜嚟㗎嘛，梗要食正菜喇。」一推介完十錦菜，重自動波上枱擺番個招牌S形Pose，影完張美人春睡海灣前，再即場表演狂喫，估唔到Rain又幾食得噃。&#13;<br>&#13;<br>記者：陳慧茵　&#13;<br>攝影：何家亮&#13;<br>髮型：Daniel（hipHairCulture）&#13;<br>化妝：OmixB</p><p>天外天：餓鬼食堂</p><p>Rain：「天外天絕對稱得上我公司食堂，EO2同我生日都喺度開餐，埋單？咁梗係公司畀喇！成班同事都係餓鬼嚟㗎，食最怕就住就住，斯斯文文邊好玩，爭食先過癮嘛，唔夠食咪再Encore囉，我哋最強戰績係8個同事頭Round嗌9碟餸，食完唔夠喉就嗌多Round再喫多9碟，點睇？」</p><p>十錦菜$188</p><p>Rain：「肩尖笋、大芽菜、鹹菜、木耳、金針菜、銀杏、中國芹菜、北菇、紅蘿蔔、豆腐乾等10種食材水份含量唔同，所以要全部切絲先炒一次，全乾後再放入鍋一齊炒多次，好考功夫，難怪上海人擺佢入賀年菜Menu。」</p><p>香芒子薑脆肉脯$68</p><p>Rain：「改良版咕嚕肉，唔要菠蘿要芒果再加醒神子薑，師傅調校芡汁分量啱啱好，肉唔會因吸太多芡汁而變腍，好鬼死醒胃。」</p><p>八寶醬青菜燴面$42</p><p>Rain：「自製八寶辣醬辣辣哋好開胃，係我打底必備。喂，除咗怕走光，怕唔飽都要打底㗎！」</p><p>食客有Say</p><p>天外天（28810338）&#13;<br> 地址：銅鑼灣百德新街59-65號海濱大廈14A&#13;<br> 營業時間：12:00nn-2:30pm，6:00pm-10:30pm&#13;<br> 座位：100人</p><p>JCat65：落吧狂喫</p><p>Rain：「Halloween第一次嚟幫襯，嗌杯凍檸茶點知等成個鐘都無得飲，原來嚟得呢度一定要飲酒，最後三催四請先畀咗杯我，我唔夠3秒飲晒，再嗌，再飲晒，再嗌，後尾負責人Kin哥索性成Jar上畀我，落Bar飲凍檸茶狂食嘢，我完全離晒題，所以印象深刻，不過啲嘢又確實好好食噃。」呢間舖老闆係陳任。陳百祥、譚詠麟、周星馳、黃百鳴、官恩娜都係常客。</p><p>JCat65Bar&amp;Restaurant（28046333）&#13;<br> 地址：中環雲咸街65號&#13;<br> 營業時間：星期一至四12:00nn-2:00am，星期五、六12:00nn-4:00am，星期日休息&#13;<br> 座位：30人</p><p>甜品老祖：食極唔肥</p><p>Rain：「我好鍾意食甜品，以前喺無綫拍劇都試過整Cheesecake請同事食，自從纖體後我更加食極唔肥，除咗經常喺度打躉外，重會間中外賣返公司食，正式有恃無恐。」呢間甜品舖老闆又係陳任。今次就由陳太主理，兩夫婦重慌死人唔知佢哋恩愛，話要影番張相見吓報喎。</p><p>甜品老祖（28369988）&#13;<br> 地址：銅鑼灣登龍街32號地下&#13;<br> 營業時間：12:00nn-2:00am&#13;<br> 座位：30人</p></body></html>