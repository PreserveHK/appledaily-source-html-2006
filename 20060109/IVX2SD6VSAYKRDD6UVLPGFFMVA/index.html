<html><header><meta charset="utf-8"><title>強政辦公室：自由經濟獎報喜不報憂葉局長應畀心機 - 倔頭進士</title></header><body><h1>強政辦公室：自由經濟獎報喜不報憂葉局長應畀心機 - 倔頭進士</h1><p>又一年嘞！美國佬傳統基金會又選咗香港做最自由經濟體系。政府又大吹大擂，查實又係報喜不報憂。一年到晚有好多組織都會公布世界排名，唔掂嗰啲政府粒聲唔出。好似話香港競爭力跌到全球第二十六位，連負責競爭政策嗰位葉Sir都唔講嘢，更唔好話對策嘞！&#13;<br> 本進士係咪負面咗啲呢？你可能會話我哋都重係自由經濟喎！慘！本進士最痛心係市民同評論員都不求甚解，連資料搜集都唔做，重有學者、名嘴同評論員爭住分析點解香港係自由經濟但競爭力卻下降。好簡單啫！睇吓邊個頒獎啦！&#13;<br> 呢個美國佬基金會成立於七十年代，目的係要成為推廣保守公共政策、自由貿易、小政府同傳統美國價值嘅民間智囊組織。咁呢「抽」價值代表咩呢？</p><p>政府乜都唔做攞硬獎</p><p>簡而言之，就係話一個地方唔應該有幫助本身個別經濟領域發展嘅資助計劃、要開放市場讓市場自行調節，好似好正呢，咁大家要理解埋乜嘢叫傳統美國價值，就係以上兩點不適用於美國，一切以美國利益為出發點。新加坡都有唔同嘅優惠政策刺激經濟啦，我哋乜都唔做，連維港巨星匯都係益美國佬，想唔贏都難。&#13;<br> 講開競爭力，其實每年世銀都會出報告「抦」香港欠缺競爭法，不過政府一向「立場堅定」，用太極圈手擋推得一乾二淨。競爭、能源、旅遊、物流以至勞工政策都歸經濟發展及勞工局葉Sir管，全部都與特區存亡有關，偏偏葉Sir又天生周伯通性格，喜愛遊樂，加上一班「好友」好似棋哥同鋒哥又成日陪住佢玩，香港個第一貨櫃港睇嚟會十年來首次跌番落第二，迪士尼又唔係好掂，我喺度都要勸吓葉Sir畀心機。棋哥、鋒哥玩少啲啦！&#13;<br> 倔頭進士&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>