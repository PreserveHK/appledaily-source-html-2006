<html><header><meta charset="utf-8"><title>搶試Nokia6708炒上$4,300先達賣剩1部</title></header><body><h1>搶試Nokia6708炒上$4,300先達賣剩1部</h1><p>近農曆年底，手機大廠本應已進入歇冬，就連號稱「機場」嘅先達亦靜到拍烏蠅嘅時候，突然又話水貨殺到！挾「大中華」之名而來嘅Nokia6708，試圖將上一代TouchScreen機王N7710翻轉再玩，並重新注入UIQ介面以及防震拍攝等玩意，求博多一鋪！新貨剛到，瞬即炒上海鮮價，更傳聞第二日已賣剩全場唯一一部，罕到你唔信！&#13;<br>&#13;<br>記者：陳國輝　&#13;<br>攝影：陳盛臣　&#13;<br>ImageGirl：Kathy</p><p>玩TouchScreen設計並非諾記慣常做法，自從去年N7710後，同款作一直後繼無人；不過，行商務格調嘅6系就爬頭推出N6708，大玩手寫PDA分唇，籠絡咗唔少「機場」發燒友！有傳聞話因入貨太少，加上首日開賣反應良好，所以售價已由$3,800炒上$4,300，而且重係極度缺貨嗰隻！「缺貨」傳聞尚未證實，但記者走勻全場，僅見地下一間手機舖「有發現」，似乎傳聞非虛！</p><p>搭上UIQ平台火併SE</p><p>玩慣SonyEricsson嘅PDAPhone，對於UIQ平台嗰種操作模式一定唔會陌生！所謂「UIQ」，重點就係內置SymbainOS之餘，還加入筆觸式屏幕以及Keypad嘅雙重玩法，例如SEP910i以及BenQP50，用落都咪話唔方便！難怪SE從P800開始到尚未推出嘅P990i，都一直用佢！N6708首行UIQ平台，最大分別係採用自家Icon，而且具備2.66"闊屏幕，唔使揭開蓋就「篤」到，幾方便。</p><p>防震拍攝飛甩鬆郁矇</p><p>內置130萬像素鏡頭，似乎又係例牌菜一碟；但最難得嘅係，N6708加入咗防震功能，呢項平時多喺DC或者DV入面見到嘅分唇，首次被派入PDAPhone之中，真係非常罕見！利用快捷鍵啟動相機之後，記者曾試過以防震功能拍攝Model玩鞦韆嘅情況，當人像移動嗰陣，雖然拍攝效果唔算好清，但起碼鬆郁矇問題得到好大改善，若然拍攝一個人慢慢走動嘅鏡頭，表現重一流！</p><p>可擴充至2GB記憶體</p><p>既然N6708玩上PDA功能，擴充能力當然唔止機內18MB咁小！為方便玩家平時存取相片、MP3歌以及Quickoffice文書檔案，除支援紅外線及藍芽之外，機側還配置SD記憶卡槽，更支援高達2GB咁多，配合機身嘅2.66"6萬5千色巨芒，用嚟睇戲就啱晒！不過，若單靠跟機送嗰張128MB卡睇片，似乎有啲勉強，不如少少哋抄番約20首MP3歌落張SD卡入面，咁樣重好用啦！</p><p>玩鞦韆測防震拍攝</p><p>為考驗N6708嘅防震功能，今次專誠搵Model邊玩鞦韆邊影相，除咗睇張相夠唔夠定，重要留意相質有幾靚！</p><p>PROFILE</p><p>制式：GSM900/1800/1900&#13;<br> 體積：118×52×18mm&#13;<br> 重量：150g　屏幕：2.66"（6萬5千色彩芒）&#13;<br> 通話時間：180-240分鐘　備用時間：148-275小時&#13;<br> 主要功能：全屏中英文手寫、Quickoffice文書工具、收發E-mail、MSNMessenger、130萬像素鏡頭、支援2GBSD、藍芽、紅外線&#13;<br> 查詢：樂進（23806669）&#13;<br> 地址：旺角先達廣場G106號舖</p></body></html>