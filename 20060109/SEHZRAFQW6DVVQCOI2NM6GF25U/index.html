<html><header><meta charset="utf-8"><title>　　唐唐一日袋300萬濕濕碎 - 李八方</title></header><body><h1>　　唐唐一日袋300萬濕濕碎 - 李八方</h1><p>日喺沙田馬場遇見立法會秘書長馮載祥，當然馬上恭喜佢，事緣佢隻「哈哈霸」元旦爆三十九倍大冷。一踏入○六年就拉頭馬，好好意頭啫。馮秘書長就話隻馬會在月中報名再出，但係加咗七分，唔敢話實有把握。&#13;<br> 呢隻「哈哈霸」專門爆冷，據八方所知，班馬主當日都冇乜準備，只係落例飛，重着牛仔褲入場。普羅馬迷就更難贏到錢。不過，有人就非常掂，贏咗過百萬，邊個？就係財爺唐英年喇。&#13;<br> 話說當日財爺自己有兩隻馬出，一隻第三場嘅「心福」，五點二倍；一隻第八場嘅「富士晨曦」，三點九倍。呢兩隻都係熱門，戰意高昂，而「哈哈霸」跑第四場，財爺只要捧吓馮載祥場，係咁意買條一千蚊三串七，彩金已經超過一百萬。難怪「哈哈霸」勝出後，財爺都落凱旋門一齊拉頭馬啦！&#13;<br> 咁一百萬對唐唐好少嘢啫，佢自己嗰兩隻馬跑出，單係獎金都九十幾萬；加埋買多少WPQ，呢一日袋三百萬彩金離場，睇怕都係好保守估計。有人就彩金問過財爺，佢冇證實，但係就笑得好甜。</p><p>預示○六政壇走勢</p><p>除咗唐唐，另一位司長許仕仁當日亦有入場，亦係不停咁同人拉頭馬（佢自己隻「有聲有色」前日就跑第尾），聽講佢「心福」就買得少，「富士晨曦」就買得幾夠，好似重中埋「歡樂拍檔」條冷Q，總之同唐唐一齊搵食不知幾開心，重扶到唐媽媽實一實。&#13;<br> 講完馬事，都要講吓政治。○七年特首之位煲呔連任幾成定局，但政務司司長個位，就好多人有興趣。好似鬍鬚仔曾俊華，人人都話佢肯減人工去做大內總管，應該係為更上層樓鋪路。&#13;<br> 呢啲傳聞對佢其實非常不利，因為呢一年半，一定有好多人明刀暗箭想整走佢。除咗小曾，唐唐接替肥龍亦係理想人選，反正佢空降入政府，冇所謂資歷深淺問題，如果阿爺問肥龍：唐唐係咪好人選？你估許老爺會點答?!○六呢一年，政壇跑馬仔好多人事部署，邊個當紅邊個轉旺，大抵元旦嗰日啲馬已經預示咗一切。&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>