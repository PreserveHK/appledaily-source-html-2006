<html><header><meta charset="utf-8"><title>　　張炳良猛讚D姐 - 李八方</title></header><body><h1>　　張炳良猛讚D姐 - 李八方</h1><p>政府高層搞音樂椅玩意，大家都估俞宗怡會坐王永平個位，等平叔可以去接鬍鬚仔，而鬍鬚仔就去做煲呔近身──特首辦主任。&#13;<br> 假如係真嘅，煲呔都算用人唯才，因為係人都知D姐DeniseYu有當面頂撞BTT（煲呔曾）嘅紀錄；而俞小姐都好抵得諗，因為佢好唔想脫離公務員隊伍，今次算係借調，做完問責位都可以做番公僕。&#13;<br> 八方問行會成員張炳良點睇俞小姐，佢猛讚D姐係好資深同優秀嘅公務員。唔講唔知，原來喺七四年，張炳良、林煥光以及俞小姐係同一批一齊考入政府。&#13;<br> 張炳對公務員制度好有研究，佢成日鼓吹香港應該學英國，搵個最資深嘅公僕做公務員之首，上面再安排一個政治任命嘅官員，向首相（即特首）負責，而唔係好似平叔咁，兩頭唔到岸。當然，要改可能要等煲呔全面檢討問責制啦。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>