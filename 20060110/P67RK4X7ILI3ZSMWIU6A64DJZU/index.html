<html><header><meta charset="utf-8"><title>食環處：兜亂新食廈試勻四國菜</title></header><body><h1>食環處：兜亂新食廈試勻四國菜</h1><p>四股強勁新食力同時出現尖沙嘴，在天文台圍新食廈「名樂居」內擺下擂台陣，愛爾蘭酒吧、日本鐵板爐端燒專門店、墨西哥餐廳與美式餐廳各據山頭，各大廚都牙擦擦話自己最掂──「我最好味！」、「我最有水準！」、「我掂過碌蔗！」、「唔好食返嚟鬧我！」自吹自擂之聲此起彼落。講到咁天花龍鳳？咁鍾意賣花讚花香？一於玩大兜亂，叫各大廚試食別家招牌菜，互踩互捧互讚互彈，又睇吓佢地重有無咁口響。&#13;<br>&#13;<br>記者：盧家蕙　攝影：何家亮</p><p>炭燒酸辣可可雞胸伴豆茸$118（b）</p><p>以為朱古力醬汁一定甜到漏，估錯！原來醬汁用辣椒粉、墨西哥香草、白酒和醋煮成，味帶酸辣，用此醬汁炭燒雞胸，口味獨特。</p><p>龍蝦二人餐$628（c）</p><p>有齊伊勢活龍蝦、法國鵝肝、美國安格斯牛扒、北海道帶子，包埋炒野菜、炒飯及甜品㖭，單叫龍蝦要$298、牛柳$228，齋食呢兩樣已經回本，超值。</p><p>PistachioHailbut$148（a）</p><p>空運比目魚口感似銀鱈魚，魚身混入開心果碎蛋漿，焗熟再澆由燈籠椒、辣椒等製成的醬汁，甜中帶辣。</p><p>燒原汁煙肉扒春雞$98（d）</p><p>用欖油、香草、甘笋及雜菜醃2日的春雞起剩雞翼骨，用愛爾蘭煙肉包實燒20分鐘，煙肉味直逼嫩滑雞肉，兩者味道好配合。</p><p>3F精緻小巧美國菜（a）</p><p>先來3F美式餐廳「SantaFeAmericanBrasserie」，大廚Jacky言簡意賅：「餐廳設計概念源自美國SantaFe，用Grill、煙熏加美式香料和醃料炮製歐美Fusionfinedining。」餐廳打破美式食物大件夾抵食、了無新意的形象，菜式全部精緻小巧，兼提供黃麖、兔肉、鵪鶉等多種野味菜，啱晒追求新口味人士。</p><p>DesentQuail$138</p><p>法國鵪鶉先用蘋果木煙熏，後用BBQ燒汁烤製，肉質鮮嫩Juicy，加上脂肪較低，食完唔覺太膩。</p><p>2F墨西哥香料夠酸甜（b）</p><p>再來2F的「QuePasaTequilabar&amp;Cantina」，「QuePasa」是墨西哥問候語，意思類近「你好嗎？」、「食咗飯未？」餐廳劃分為酒吧及用餐區，四周掛滿墨西哥掛氈、帽、壁畫，當然少不了象徵墨西哥的仙人掌，黎大廚話：「我哋有調酒師自家調製幾十款Tequila、Margarita及Shooter，食完飯想摸吓酒杯底，撐我。」</p><p>釀烤餡餅伴辣豆茸$88</p><p>巴西豬扒做餡料，加番茄、洋葱、黑椒和牛油果醬等混成的Sasa醬，鬆軟餅皮包住迫爆肉絲口感豐富，另可選牛或雞做餡料。</p><p>1F40款日本爐端燒（c）</p><p>落多層有鐵板爐端燒專門店「秋田」，光師傅拍心口話：「所有海鮮每日日本空運抵港，保證新鮮。」近40款爐端燒除一般雞肫、牛舌外，還有帶子、鵝肝釀雞翼等特色串燒選擇，雖然無提供壽司、刺身，但餐廳採開放式設計，歎美食之餘，重可以印印腳睇師傅將海鮮煎皮拆骨，都咪話唔盞。</p><p>各款串燒</p><p>每客2串，牛舌$48、雞肫$32、雞軟骨$32、鵝肝釀雞翼$98，為保留原味，烹調時只撒上幾粒鹽花。</p><p>GF100%愛爾蘭風味（d）</p><p>地下有愛爾蘭酒吧「8FineIrishmenPub」，裝潢是傳統愛爾蘭酒吧格局，深啡色皮梳化、銅製雕花環形吊燈、壁上油畫，統統滲出濃厚懷舊味道。廚師April話：「我哋重賣埋Kilkenny、Sellaartois等著名愛爾蘭啤酒，加上十多款市面少見嘅威士忌，保證食客享受到100%愛爾蘭風味。」</p><p>香草蘋果酒燒豬扒$98</p><p>蘋果酒醃好豬扒再煎香，肉香混雜絲絲的果香味，伴碟的一圈圈蘋果醬酸甜醒胃，恰好平衡了豬扒的油膩感。</p><p>名樂居</p><p>地址：尖沙嘴天文台圍8號&#13;<br> a.SantaFeAmericanBrasserie（23162818）&#13;<br> 營業時間：6:00pm-3:00am&#13;<br> b.QuePasaTequilabar&amp;Cantina（23162525）&#13;<br> 營業時間：6:00pm-3:00am&#13;<br> c.秋田（23162727）&#13;<br> 營業時間：6:00pm-3:00am&#13;<br> d.8FineIrishmenPub（23162133）&#13;<br> 營業時間：4:00pm-3:00am</p></body></html>