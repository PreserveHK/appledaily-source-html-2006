<html><header><meta charset="utf-8"><title>　　葉國謙愛犬被咬死 - 李八方</title></header><body><h1>　　葉國謙愛犬被咬死 - 李八方</h1><p>前日反虐畜大遊行圓滿結束，唔少愛貓愛狗之人帶住寶貝仔女上街，都係想大家唔好再虐待動物。政界中愛狗之人都唔少，民建聯葉國謙係此道中人，佢嘅電話、手提電腦，都有佢隻六歲松鼠狗嘅蹤影，而且阿謙每次一返到屋企，隻狗狗都好鍾意跟住佢團團轉，足證人狗情深。&#13;<br> 不過，原來佢呢隻得意狗狗，喺舊年年尾十一月，好不幸地俾一隻大狗咬死咗，怪唔得遊行隊伍中見唔到佢嘅影蹤。一講到呢度，阿謙都好黯然，唔想再講落去；重話一段時間內，都唔會再養狗，好明顯呢個打擊對佢都好大。&#13;<br> 哀痛之餘，佢都不忘為寵物主人講句公道話，話𠵱家准畀貓狗散步嘅公園實在太少，希望社會唔好歧視貓狗，真係好一個寵物狂熱分子。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>