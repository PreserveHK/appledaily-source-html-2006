<html><header><meta charset="utf-8"><title>財經評論：專利壟斷股秘笈</title></header><body><h1>財經評論：專利壟斷股秘笈</h1><p>利世民記得第一日寫呢個專欄，題目叫做《通脹鴿派遙控香港經濟》，如今不過70天，恒指就一浪高過一浪，睇嚟市場已經當正加息周期就嚟完結。如果當日有聽利世民呼籲做好倉，應該都有些少斬獲。&#13;<br> 不過炒市唔係人人都得，因為要有耐性加上對自己眼光要有極度信心，先至可以炒市，如果唔係賺埋都唔夠買驚風散。前輩教落，學睇市不如學揀股，所以利世民就將自己嘅心得同大家分享吓，等大家多條路搵餐晏仔都好。揀啱股睇錯市，大不了等低潮過後又一條好漢；揀錯股睇啱市，人人有錢賺但係斯人獨憔悴嘅感覺一啲都唔好受；揀錯股睇錯市，除了止蝕還是止蝕。&#13;<br> 揀股第一步，就係要明白政治。由股市出現第一日開始，所有股民最愛都離唔開有專利同壟斷。專利除咗正正當當申請嘅發明專利，重有政府御賜嘅專利經營權。有專利經營權嘅公司長揸長賺，不過要小心，專利過後永遠都係痛苦嘅現實。</p><p>小心駛得萬年船</p><p>當年香港電訊係全港資產值最高嘅公司，啲人以為資產係指地底嘅電線。錯！錯！錯！人家嘅資產係專利經營權，電訊業開放其實就已經係清倉嘅訊號。&#13;<br> 對待專利股，最緊要記住以前交易所主席嘅名言︰「唔好同股票談戀愛。」無論以前派息幾好幾準，一定唔可以留戀，要分手便分手。通常專利巨無霸嘅殞落，就好似天文學上面恒星嘅滅亡一樣，會先嚟一次巨大爆發，股價不斷上升同埋傳出新投資者入股收購嘅消息，股民一旦樂極忘形高追買錯貨，往往恨錯難返。&#13;<br> 政府開放市場，曾經擁有專利經營權嘅大股東都會意興闌珊諗出路，另一方面市場上往往都會有收買佬因為其他原因睇中呢啲「舊船」，可惜呢啲收買佬通常都唔夠現金，要蛇吞象就惟有出一招乾坤大挪移，用股票換股票。如果交易之後股價上升，買賣雙方就可以出貨等現金回籠。&#13;<br> 嘩！做市犯法㗎喎！利世民唔係話人家做市。好多時呢啲大動作，都會撞啱另外一個更加死傷慘重嘅市場現象︰泡沫。𠵱家大陸鬧電慌，香港政府又講緊電力市場改革……如果大家手上有相關股票嘅朋友，記緊一句︰小心駛得萬年船！&#13;<br> 利世民</p></body></html>