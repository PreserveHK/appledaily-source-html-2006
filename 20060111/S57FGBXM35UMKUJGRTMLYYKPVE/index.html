<html><header><meta charset="utf-8"><title>XBOX360行貨拍板最低入場費$2,329</title></header><body><h1>XBOX360行貨拍板最低入場費$2,329</h1><p>歐美12月已開始發賣XBOX360，氣勢不俗，而香港行貨亦定喺3月2日見街，而前日嘅發布會度微軟更公布主機及周邊配件嘅售價。首先同期推出15款遊戲，全部劃一價$299，而基本嘅「核心套裝」即係齋機版，只需$2,329，暫時比水貨賣緊嘅$2,598稍平，不過核心套裝真係幾核心，主要係齋機連有線手掣，叫做開到機玩，微軟擺到明純粹捧個靚價出嚟，情形同PSP嘅齋機版相若。</p><p>抵玩齊料版值得入</p><p>若果真係要享受XBOX360，另一款齊料版就真係吸引得多。首先手掣改為無線傳輸，影像線亦由「雞雞」AV線改為高解像制式，以及附送一個專玩Live嘅耳機，而最值錢可算係個20GB硬碟，除咗玩OnlineGame作Save外，更可狂抄MP3落部機度播，直頭變身成音樂庫！齊料版定價$2,959，只比核心版貴$630，筆者就覺得抵玩得多喇。&#13;<br> &#13;<br> 文：打機鐵人</p><p>行貨主要配件價錢</p><p>遊戲軟件：$299&#13;<br> 20GB硬碟：$699&#13;<br> 無線手掣：$329&#13;<br> 主機面板：$149&#13;<br> XBOXLive套裝：$279&#13;<br> 有線耳機：$149</p><p>PSP1.5機又翻炒</p><p>靜咗一排嘅PSP1.5版本主機，隨住日本、新加坡等地斷貨之後，香港1.5版本行貨亦宣告賣光，聰明嘅批發又點會善待要用1.5機玩「特殊遊戲」嘅玩家？現市價已經由$1,780升番上$1,950，有批發更揚言炒到$2,200以上先再放貨，不過12月起所有新Games都要升上2.5先玩到，咁究竟1.5重有冇市場呢？&#13;<br> 提提大家PSP隻《MONSTERHUNTERP》代理已經再返新貨，相信係過年前最後一批，上批錯過嘅朋友快啲出手喇。而2月23日推出嘅PSP版《頭文字D》，舖頭已經開始收訂，定價$278，初回重有限量匙扣送，Fans又要出血喇。</p></body></html>