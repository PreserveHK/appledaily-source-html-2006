<html><header><meta charset="utf-8"><title>Hea：《鋼鍊》導演死都唔爆結局</title></header><body><h1>Hea：《鋼鍊》導演死都唔爆結局</h1><p>舊年二月無記開始播《鋼鍊》（《鋼之鍊金術師》），開頭都好雄心壯志同個個禮拜都坐定定喺個電視前面追。不過喺漫畫節買咗DVD，一氣呵成睇晒51集，睇到尾至知，原來結局搬上大銀幕，今日就有得睇。趁住電影導演水島精二嚟咗香港，梗係要先問問個結局係點啦。	<br>記者：梁學文　<br>攝影：楊錦文</p><p>《鋼鍊》殺入旺角</p><p>有人鍾意《鋼鍊》鍾意到要着埋戲中主角個啲衫，扮埋主角兩兄弟嘅招牌動作行街。為咗證明《鋼鍊》係咪真係咁多人識，於是就帶埋幾個重要角色Cosplayer殺入旺角行人專用區，睇吓有無人認唔到佢哋係邊個，同埋問吓班Fans期待個結局係點。測試結果：途人見到佢哋，都指指點點：「嘩！愛德華喎！重有細佬㖭。」而且個個都識做兩兄弟嘅招牌鍊成動作，就證明鋼鍊真係好多人識，而最受歡迎嘅角色係愛德華。</p><p>導演孤寒</p><p>導演水島先生大賣關子唔肯講結局：「對唔住！想知道結局梗係要入場睇套戲啦，唔可以講你哋知住，不過我就可以話你哋知個結局係一個幾圓滿嘅結束。」唔係吓話，導演你咁孤寒，講多兩句都唔怕啦，「其實個結局就貫徹咗《鋼鍊》嘅主題，有得就必有失，表面睇好似好HappyEnding，不過其實失去嘅都唔少，講住咁多先啦，其他你入場睇就知。」</p><p>新角色登場</p><p>唔肯講結局，不如講吓電影入面嘅角色，水島就話：「今次劇場版有幾個新角色，入面最關鍵就係挪亞。挪亞呢個女仔係吉卜賽人，亦係一個流浪者，同愛德華好相似，都係生活喺一個世界入面，但係又諗住第二度，喺戲入面都幾重要。」果真有點身在曹營心在漢嘅感覺。今次電影版入面重有個角色都唔可以唔識，就係亞爾凡斯。亞爾凡斯係愛德華喺現實世界入面嘅朋友，從事火箭研究，喺電影結局入面愛德華都要借住佢嘅火箭至返到去鍊金術世界。而亞爾凡斯嘅出現，令愛德華明白到自己跟世界嘅關係，唔可以再冷漠不問。呢個亦都係導演製作今次劇場版，想帶出嘅信息。</p><p>日本首相都要入場睇</p><p>今次劇場版入面除咗兩兄弟嘅結局之外，其實重想表達人同呢個世界嘅關係，唔好太過個人主義、要關心多啲身邊嘅人同事。另外就係反戰爭，套戲以世界大戰做時代背景，目的都係想講戰爭的禍患。「其實套戲同現實幾相似，好似近來嘅戰爭呀，小泉又成日被人批評，我都係想多啲人去關心世界。」水島先生認真咁講。希望小泉有入場睇，睇完唔該用心諗諗啦！</p><p>《鋼鍊》講乜</p><p>艾力克兄弟各自在兩個不同世界生活，想盡辦法期望能再次相見。取回肉身但失了憶的艾爾，跟師傅泉重新修練鍊金術，為找尋哥哥繼續踏上征途。愛德華則穿過「門」來到公元1923年的德國慕尼黑，當時一場世界大戰正醞釀爆發......</p><p>恨！《鋼鍊》精品</p><p>Shoplist：龍城漫畫店（26963679）沙田好運中心105舖</p></body></html>