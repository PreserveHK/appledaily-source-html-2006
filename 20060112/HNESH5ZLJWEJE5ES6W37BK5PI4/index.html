<html><header><meta charset="utf-8"><title>牛蜱惡狗行兇<br>明星PetPet騷：譚小環孖寶連環被噬</title></header><body><h1>牛蜱惡狗行兇<br>明星PetPet騷：譚小環孖寶連環被噬</h1><p>譚小環養的兩頭愛犬GiGi和LuLu，早前先後經歷不幸事件。十三歲的GiGi上月行山時遭牛蜱蝨咬傷一度病危；而十一歲的LuLu早前亂吠闖禍，慘遭惡狗咬傷。</p><p>譚小環的愛犬分別是十三歲的貴婦狗GiGi和十一歲的摩天使LuLu，兩犬相處融洽，小環工作忙，GiGi和LuLu肩負陪伴小環雙親的重任。性格乖巧的GiGi最擅長站立做恭喜動作，但不幸上月牠陪伴小環雙親行山時，被牛蜱咬，破壞了血管組織致不良於行。</p><p>深得譚母歡心</p><p>小環說：「爹哋媽咪都為佢做足預防措施，幫佢噴定藥，可能咁啱啲藥就嚟到期，藥力即將失效，GiGi咁唔好彩俾牛蜱咬到，獸醫都話好彩及時救番，如果再遲啲，GiGi就好危險。」由於GiGi死過翻生，所以甚得小環痛錫。<br> LuLu就比較野蠻，喜愛大吵大鬧。小環說：「LuLu絕對係一隻門口狗，佢有時為咗搶嘢食，會吠唔停。佢好得我媽咪歡心，有時媽咪去完日本旅行，除咗專登買一箱箱狗糧返嚟畀佢食，重會買好多元貝畀佢做零食，媽咪都冇買手信畀我，但GiGi同LuLu係寵物就反而有手信，你話我係咪好激氣，媽咪幾偏心㗎！」<br> LuLu經常口多多狂吠，早前因此被一頭約瑟爹利咬傷，小環說：「嗰隻狗咬到LuLu頸部內出血，又要睇醫生，睇親獸醫都唔平，所以養佢兩個冇病冇痛就OK，一有病痛，我荷包都幾傷。」</p><p>地位無法取代</p><p>GiGi和LuLu年紀已不輕，問小環有否打算再養狗？她說：「暫時唔會養新狗，唔想分薄對GiGi同LuLu嘅愛，如果將來佢哋真係離開我，相信都冇狗可以代替，我可能唔再養狗啦。」<br> 採訪、攝影：比華利<br> 髮型：SamNg＠LeSalon<br> 服裝：HeroicRendezvous</p></body></html>