<html><header><meta charset="utf-8"><title>股路縱橫：等調整再上車恆指會衝萬六關</title></header><body><h1>股路縱橫：等調整再上車恆指會衝萬六關</h1><p>港股連升7日，呢個升浪，莫講話淡友被殺個措手不及，就算係好友，對於今次突然而來嘅升市，亦感到有點意外。其實，港股𠵱家係典型嘅對沖基金市，只要睇吓呢幾日嘅成交都成3百至4百億元，咁多錢堆落去，你話嘞，對沖基金會唔會食到盡？<br> 由上月底的低位14812起計，到噚日高位15725，恒指已上升逾900點，升途中有3個上升裂口，其中15347至15498的大型裂口，係突破性裂口，連升7日後，大市隨時會出現調整，但要完全補回突破性裂口的機會不會大，消化完成後，大市在月底前會再向高位進發，期指亦應該會高收。對沖基金造市，會升到你唔信（跌亦一樣），預計農曆新年前，恒指可以升到16200至16300。<br> 短期策略，有貨在手者，可繼續持有；等住入市者，可趁調整上車。1年之中，唔會有幾多次咁樣大升嘅機會。</p><p>內地地產股最抵買麗豐
</p><p>噚日大市雖繼續升，但上升股隻（不計認股證）已比下跌股為少，好多人都趁股價上升而獲利回吐，成交雖大，但主要係基金市，散戶持觀望者仍眾，市況有排都未到百花齊放、熱火燎天嘅地步，即係現水平仍係頗安全。好似國企，噚日已係第2日回落，但調整隨時完成，切勿錯過低吸機會。<br> <br> 中國彩票概念股又發力，中國蜂業（8156）高收1.96元，升10.7%，已升破去年8月中的高位1.88元，單睇走勢，照度上去，短線目標係2.20元。華彩控股（8161）停牌，其母公司寶成控股（024）就連續大升兩日，聽聞又係同彩票業有關。至於看通集團（1059），近日升上0.60元後，出現後抽整固，收埋呢「浸」貨，一衝上去，以大圓底嘅量度升幅計，短線目標係0.74元，追得過。<br> <br> 麗豐控股（1125）低開高收，成交增加，股價重上10日同20日線之上，調整有完成之勢，一升破0.33元阻力，照度上去，上升目標係0.45元。麗豐每股資產淨值0.71元，股價折讓54%，內地地產股中，最抵買。<br> <br> 郭兆誠</p></body></html>