<html><header><meta charset="utf-8"><title>財經評論：積金為將來？</title></header><body><h1>財經評論：積金為將來？</h1><p>張萊可以係一個虛構人物，亦可以真有其人，其實呢點並唔重要。張萊今年20歲，華資企業文員月入2萬，已經係文員界的打工皇帝。好彩嘅話，如果張萊未來45年都唔會失業，亦假設強積金唔蝕本，張萊65歲退休可以得到一筆一百幾十萬嘅積金。<br> 不過，45年後嘅一百幾十萬，又可以使幾耐呢？假設香港可以好似夢想之中而美國聯儲局將通脹限制在2%，45年後100萬都只可以當今日40萬使。精算師同風水師都話張萊最少有85歲命，亦即係話張萊每個月都有千零蚊使下，所以積金幫唔到張萊，而且張萊重要身體健康先得。<br> 章來係雜工，今年20歲，其實這點並不重要。章來無供強積金，亦都搵唔夠錢供強積金，所以積金更加幫唔到章來。積金又幫唔到張萊，又幫唔到章來，咁究竟積金係為咗邊個「將來」？</p><p>強積金為蔣徠！</p><p>蔣徠又可以係一個虛構人物，亦可以真有其人，其實這點亦不重要。蔣徠今年都係20歲，在一間投資銀行任特別總裁負責強積金管理，月入20萬，是投資銀行界的明日之星。雖然個市好嘅日子，蔣徠管理嘅基金行得比人慢；個市差嘅日子，佢管理嘅基金又跌得比人快，不過佢先至係銀行中收入最穩定嘅一個，所以佢已經打算45歲退休，跟手做兼職非專業高爾夫球手。認命啦香港人！如果你唔係蔣徠，而係張萊或者章來，就注定積金幫唔到你。<br> 咪住！香港人幾時話要積金幫㗎？重要係「強」積金㖭？利世民中文唔好，識得以「強」字為首嘅名詞得兩個，一個係「強盜」，一個係「強積金」，至於動詞方面，就識得「強迫」、「強暴」同「強姦」，「強X」似乎都唔係好嘢，唔怪得政府作口號嗰陣，特登飛走個「強」字啦，變咗「積金為將來」。事實亦都證明，要「強」迫至積嘅金，回報又差過人，管理費又貴過人。視乎你從邊個角度睇喇，強積金係完全違反市場規律嘅產品重可以幫銀行賺錢，都算幾「強」。<br> 算啦，馬局長放過張萊同章來啦！多個錢，買股票又好，買輪又好，買樓又好，輸咗都心甘命抵。輸咗強積金都唔知搵邊個蔣徠算帳？話晒都係政府「強」佢哋積金，如果張萊退休啲「強」積金唔夠使，係唔係問馬局長你攞番先？<br> 利世民</p></body></html>