<html><header><meta charset="utf-8"><title>數碼影音：全球首部孖鏡DC<br>柯達奇招影齊遠近</title></header><body><h1>數碼影音：全球首部孖鏡DC<br>柯達奇招影齊遠近</h1><p>要在數碼相機加上超廣角鏡頭一向有唔小難度，之前所謂廣角鏡DC，都只不過係28mm，若要拍攝更為寬闊角度相片，就非得轉用單鏡相機不可，更不要提要同時兼顧遠景拍攝，不過Kodak就諗咗個創新方法，最新推出V570，就同時備有23mm超廣角鏡頭及39-117mm變焦鏡，能同時兼顧廣角同遠景拍攝，兼且係首部雙鏡數碼相機，絕對係省招牌之作！<br><br>記者：許福合<br>攝影：陳陶鈞</p><p>相機界中，Kodak都算係一個多產嘅品牌，不過功能同機身設計，經常都被彈無新意，未能予人深刻印象，不過今次V570就打破咗以往數碼相機影得遠就唔夠闊嘅問題，加埋機身同功能都落足心機，一公布就吸引唔少玩家注意！</p><p>實試！長短火孖鏡效果</p><p>超級廣角力挑RICOH</p><p>V570最令人注目之處，當然係數碼相機首次用上嘅雙鏡頭設計（SCHNEIDER-KREUZNACHVARIOGON），兩支鏡頭齊齊放喺機身中間，一支係23mmf/2.8超廣角鏡，另一支係39-117mm遠攝鏡頭，遠攝能力計埋可達到5倍！由於兩支鏡頭特性完全唔同，所以V570亦會用上兩粒500萬像素CCD系統來對應使用。<br> 雖然用上兩支鏡頭，不過與單鏡相機唔同，影相時毋須換鏡，只要將變焦推至超級廣角模式（UW），就可用到23mm廣角，而Tele時就用到5倍變焦能力。當由T轉去W時，畫面接駁得好流暢，實際使用時當一支鏡咁用都無問題，亦完全唔覺得換過鏡。此機本身內置有廣角補償功能，可減低相片扭曲及失真，試用時發覺都有唔錯效果，尤其近攝時，相片就明顯有分別，四邊影像變得比較清晰，與高檔廣角鏡頭效果有得比！</p><p>配大熱防手震功能</p><p>鏡頭喺開機到影相，完全唔使伸出伸入，皆因用上反射式鏡頭設計，而且操作時重夠晒靜，而V570亦提供咗4倍數碼變焦配合，總數可以高達20倍，加埋內置數碼防震功能，即使遠景拍攝，亦可降低手震情況。用上反射式鏡頭同時亦有助機體瘦身，只2cm厚，配合型仔設計，簡單得嚟又凸顯雙鏡賣點，與其他DC放埋一齊都好搶眼！機面以黑色為主，而機背就轉用銀色，配上個2.5吋大芒，論吋數雖然唔係最大，不過用料夠晒實淨，繼承KodakDC一向特點，屏幕光度相當充足，即使室外陽光下使用，清晰度仍相當高，而今次V570屏幕可視角度更接近180°，即使舉高、放低、打側拍攝，都仍可見到畫面，拍攝取景就方便好多！</p><p>天衣無縫全景相</p><p>23mm廣角都未夠用？V570內置全景相合成功能就啱晒你！可選擇從左至右或右至左拍攝3張相片，拍攝第2、3張相時，屏幕會顯示接駁畫面，只要對正再拍攝即可，大約10秒左右就可以製作出一張180度超級廣角相片。接駁效果相當唔錯，比用軟件慢慢砌慳番唔少工夫！較少見係長達8秒曝光嘅時間，只要擺好腳架，影夜景一流！一般相機都會內置有Landscape（遠景）同Marco（微距）拍攝，V570都唔例外，不過要留意係當使用上UW時，呢兩個模式都無法使用。要方便啲，重有個「Share」鍵，可接駁Kodak打印機印相；至於駁電腦，隨機跟埋嘅機座就大派用場，可過相兼叉電，更可當做電子相簿咁用。拍片亦不俗，能拍出640×480（30fps）MPEG4，機仔嚟講算有晒交代喇。</p><p>示範一：全景透視有氣勢</p><p>跟足DC內嘅駁相提示，好易就可合成一張180°全景相片，相片更Wide更具氣勢。</p><p>示範二：愈亂愈靚</p><p>合成過程全於相機內進行，即使如相片內複雜景物，效果都相當唔錯，合成需時約10秒。</p><p>PROFILE</p><p>感光元件：536萬像素CCD<br> 變焦：5倍光學、4倍數碼<br> 記憶卡：SD/MMC（內置32MB）<br> 屏幕：2.5吋<br> 感光度：ISO64/100/200/400/800<br> 電源：專用鋰電池<br> 體積：101×49.8×20.4mm<br> 重量：125g<br> 查詢：Kodak（800901514）</p></body></html>