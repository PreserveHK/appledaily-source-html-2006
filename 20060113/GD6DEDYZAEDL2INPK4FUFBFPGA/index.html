<html><header><meta charset="utf-8"><title>蘋果明寸IBMMacBookPro快舊機5倍</title></header><body><h1>蘋果明寸IBMMacBookPro快舊機5倍</h1><p>蘋果電腦靠iPod瘋狂勁賺，首腦SteveJobs卻嫌IBM唔畀面，一直未將PowerMacG5速度突破，反而將頂級技術賣晒畀PS3同XBOX360，盛怒下喺上年更宣布跟IBM割席，改為向PC界一哥Intel埋堆，推出CrossOver版「MacTel」！喺前日嘅MacWorld發布會度，重列晒測試數據話快過舊機5倍㖭！<br><br>記者：徐影龍</p><p>每年一月可算係蘋果全球性發布會嘅重頭戲，今年MacWorld依舊喺三藩市舉行，雖然大熱嘅iPod再冇新機發布，只得一款具FM收音功能嘅線控配件，不過卻正式將「MacTel」版桌面及手提電腦曝光！<br> 先講重頭作MacBookPro，由G4處理器轉為Intel最新內含雙核心嘅CoreDuo處理器，官方以測試軟件《SPECfp_rate2000》計，比舊機足足快5倍！好多等PowerBookG5等到頸長嘅朋友，大可死心轉玩新機。其他重點提升有ATI最新嘅X1600顯示晶片（最高256MB），首次內置iSight視像鏡頭、15.4"超亮麗屏幕及雙層DVD燒錄等，售價相若下新機的確幾吸引喎！<br> </p><p>新iMac樣冇變快兩倍</p><p>跟MacBookPro一樣，桌面機iMac亦改用Intel嘅CoreDuo處理器，時脈速度為1.83GHz及2GHz，效能提升方面冇MacBookPro咁誇，不過都快過現時iMac兩倍！其他硬件規格亦跟MacBookPro相若，如內置iSight、ATIX600顯示晶片等，前端滙流排達667MHz，而硬碟亦勁上160GB及250GB，桌面機嚟講已屬相當不俗。唯一不滿係兩款型號都只配512MB記憶體，以MacOS嘅習性，加RAM已屬指定動作。值得注意係屏幕選擇只得17"及20"，過往嘅15"型號應會逐漸淘汰。</p></body></html>