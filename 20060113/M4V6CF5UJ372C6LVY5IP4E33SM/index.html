<html><header><meta charset="utf-8"><title>食環處：<br>貴價純情米愈交愈好味</title></header><body><h1>食環處：<br>貴價純情米愈交愈好味</h1><p>你一定試過去超市買10蚊三件壽司粒，更加食過機壓迴轉壽司，重傻到排長龍照食，食完又例牌大彈：「壽司散收收嘅！」、「刺身霉霉哋喎！」、「壽司飯又凍又酸！」如果你已經忍無可忍，不妨與日本首相的口味睇齊，豪歎番碗$250的國宴級北海丼，呢碗海鮮飯貴在用料上乘，考究到連米都話要用純情米，不過純情米一啲都唔純情，一腳踏幾船溝晒甜蝦、油甘魚、象拔蚌、三文魚腩、三文魚子同蟹子，重愈濫交愈好味㖭。<br>記者：盧家蕙<br>攝影：何家亮<br>模特兒：Yoyo（Salvador）</p><p>國宴級師傅服侍過日本首相</p><p>坐鎮店舖的松戶利雄師傅來頭不小，前日本首相橋本龍太郎每有私人宴會或國宴，必指定松戶為壽司長，他怎上位？不諳廣東話的他由經理Fumi代答：「師傅入行30幾年，佢話自己年輕時好搏，做學徒嗰陣即使點辛苦，人哋放假休息佢都唔停手鑽研手藝、訓練刀法，多花心思諗美食，咪打響名堂囉。」此處食物以江戶前及東京的傳統風味為主，即是明治維新前未受西方影響的飲食風格，口味最地道正宗，叫得做國宴級師傅，對食物品質自然極講究，所有海產均由日本即日空運抵港，而且專挑時令海鮮，甚至連醬油、麵豉、米也精挑細選，飯粒要用貴價「純情米」，30公斤賣約$1,200，圓渾飯粒入口極之彈牙煙韌，飯香也濃得多，可能這就是純情的味道。</p><p>北海丼$250</p><p>「丼」，飯也。儍豬，你肯定又讀咗「井」啦，Fumi解釋：「呢個係日本自創漢字，發音係Donburi，簡稱『Don』，呢個係北海道傳統菜式。」七彩斑斕的海鮮包括甜蝦、油甘魚、象拔蚌、三文魚腩、三文魚子、蟹子鋪滿飯面，濃郁鮮甜味道口中久久不散，配醋香撲鼻的純情飯一絕，貴價海鮮飯值得激賞。<br> </p><p>純情米有幾貴？</p><p>條數好易計，比較吓超市的袋裝米，5公斤裝每包約價$35，日本純情米則每30公斤約$1,200，為起條數差不多貴5倍，所以Order得北海丼，記得粒米不剩，食到照鏡至好走呀。</p><p>壽司拼盤$280</p><p>手握壽司包括燒拖羅、赤身、車海老、海鰻、池魚、海膽等，以正宗東京江戶流做法，每件的骰飯糰小得一口一件。港人習慣大大嚿Wasabi放入豉油，起勢攪溶蘸壽司，食到眼水標先夠過癮，Fumi說：「唔係咁食法㗎，其實飯糰入面已經有少少Wasabi，蘸太多Wasabi會掩蓋晒海鮮鮮味，蘸少少豉油就OK㗎喇。」知無？</p><p>雜錦刺身$400</p><p>刺身包括鱲魚、象拔蚌、拖羅、牡丹蝦、油甘魚等，尤喜愛脂香豐腴的拖羅、體態健美白裏透紅的牡丹蝦，鮮甜爽脆之感，豈是小蝦可比？</p><p>蘿蔔蟹簎$160</p><p>去殼北海道蟹箝啖啖肉，爽甜白蘿蔔上充滿鹹香的麵豉醬，Fumi說：「麵豉醬嚟自盛產麵豉嘅長野，香味較濃郁。」</p><p>高野豆腐$160</p><p>有古講，話說奈良高野山多佛寺，和尚們無意中食了堆豆腐渣滓，誤打誤撞就發明這道菜式，豆腐質感激似海綿勁索醬汁，夾銀杏、大葉、蝦膠伴食，吃出豐富層次感。</p><p>百合饅頭$120</p><p>圓鼓鼓賣相很趣致，做法是把鮮百合磨成茸再包雞肉，蒸熟後澆上芡汁即成，口感像薯茸，甜中帶甘。</p><p>裝修富日本風味</p><p>甫進「鮨處松戶」，即強烈感受到那份濃烈的古樸日本風味，開放式庭園裝修有仿亭台樓閣的布置、不時轉動的水磨坊、滑亮石雕、潺潺流水，再添幾株青竹紅梅，登時營造出高雅謐靜的氣氛。想吃得私隱點？放心，環形酒架早已分隔窗邊卡位，每張枱亦有竹棚相隔，還有獨立榻榻米房間可供選擇，讓你可以完全融入脫俗清雅的環境中用餐。</p><p>各類清酒</p><p>這裏也有清酒供應，（左起）新潟的大吟釀白龍$760、在港少見的越乃寒梅$300及長者盛清酒$880，Sake樽頸上掛上小袋米粒，以示該酒用了哪款米種釀製而成，有興趣不妨買瓶回家細嘗。</p><p>鮨處松戶（31064468）<br> 地址：尖沙嘴廣東道100號彩星集團大廈8樓<br> 營業時間：12:00nn-2:30pm，6:00pm-11:30pm</p></body></html>