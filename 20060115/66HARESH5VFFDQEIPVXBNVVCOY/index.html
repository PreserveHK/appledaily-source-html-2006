<html><header><meta charset="utf-8"><title>寵物花園：冠軍爹利撚雀狂</title></header><body><h1>寵物花園：冠軍爹利撚雀狂</h1><p>各位觀眾，有請今日幾位爹利主角──康康、VanDame同Gackt，三位毛色各異、性格各異、行為各異，但擁有逢狗狗都渴求嘅優越條件，就係攞獎攞到腳仔軟！「佢哋見慣大場面，實好易控制啦！」Sorry！佢哋擁有獵犬嘅天性，PatPat好似有蟻摟，永遠坐唔定嘅喎！間唔中有一兩隻雀仔飛過重會令佢哋前所未有咁瘋癲㖭！<br><br>記者：梁彩燕<br>攝影：何家亮<br>資料及部份相片提供：爹利家族（www.ynothk.com）</p><p>亂衝亂撞冇時停</p><p>屬獵犬類嘅爹利天生調皮冇時停，唔怪得Dominic同Gavin兩老表帶住3隻賽慣賽熟嘅狗男女落公園玩，都唔敢放繩俾佢哋任意跑。「3個月前左右，有次同康康出街散步，點知遇着個醉酒佬，唔知幾時『踩親佢條尾』，佢又吵又鬧喊打喊殺重向我哋動粗，混亂間搞到我甩咗繩，康康亦都有啲受驚兼周圍走，差啲走咗出馬路，好彩最後拉番住佢！」如此驚險的經歷，Dominic口裏說得輕描淡寫，但話語間卻露出佢對康康那份「不容再失」之情呢！</p><p>至叻摧殘公仔<br></p><p>就係咁，全程訪問都要拖住條狗帶至安心，惟有玩具先可以令佢哋安靜下來。Gavin：「佢哋至鍾意爭波玩，平均兩三星期就爛一個，嚴格啲講，佢哋至擅長『摧殘玩具』！」這邊Dominic接住話：「佢哋一見到雀仔重會發癲咁又吠又追，好瘋狂！」現場所見，佢哋追雀不特止，就連對住坐輪椅經過嘅阿婆都要虎視眈眈。諗番轉頭，如果唔係有繩綁住，好難想像會發生咩事！</p><p>要歎新鮮羊肉</p><p>狗狗天生為食，三隻攞獎狗都唔例外，一見到零食就來一招搶得就搶，其中Gackt就食得最污糟，搞到通地都係，Dominic忍唔住嗌出口：「佢係咁㗎！就算有個食物盒俾佢整整齊齊咁，佢都食到呢度一嚿嗰度一嚿！」Gavin重話佢哋好易吸收（好似女人！），所以為咗Keep住個靚靚身形去比賽，佢哋每日要做兩次45分鐘運動。咁養參賽狗有乜特別打理？「其實冇㗎！我就會畀佢哋食魚肝油、新鮮羊肉（生熟都得）、雞肉同維他命粉，主要為補充同均衡番佢哋需要的營養。比賽前同佢哋行多啲，Keep住結實的肌肉。嗯，同埋拔毛囉！」而Dominic就會使用傳統的「英式拔毛」技巧，把參差不齊和捲曲了的披毛徒手拔走。想做冠軍狗主，記得參考吓啦！</p><p>狗仔檔<br>小檔案：康康（仔）</p><p>披毛：白色<br> 品種：澳洲進口西部高地白爹利<br> 出生日：02年3月22日<br> 性格：貪玩、最鍾意毛公仔</p><p>小檔案：VanDame（仔）</p><p>披毛：小麥色<br> 品種：法國進口蘇格蘭爹利<br> 出生日：04年2月8日<br> 性格：斯文、淡定、最黐人</p><p>小檔案：Gackt（女）</p><p>披毛：黑色<br> 品種：德國進口蘇格蘭爹利<br> 出生日：04年11月8日<br> 性格：貪玩、百搭、巴渣、潑辣</p><p>冠軍狗逐Part睇</p><p>Dominic教路，打理冠軍狗其實一啲都唔難，至緊要懂得拔毛技巧，Keep住披毛粗硬而直，使狗狗各個部位都保持以下「最佳狀態」就GoodFit喇！</p><p>西高地白爹利至多人Like</p><p>血統源於英國的爹利犬，發展至今主要仍是來自英國和歐洲地區。至於香港人最熟悉的爹利，以西高地白爹利同約瑟爹利為主，最普遍亦最多人養，連某隻牌子的狗糧都有佢哋的靚仔樣。爹利有成33個品種咁多，如何揀選到優質爹利？市面上有平至幾千、貴至幾萬甚至幾十萬的爹利出售，點解會咁貴？原來爹利的質素好視乎它來自甚麼國家、擁有甚麼血統而定，價錢就更加是由繁殖者來定了！而狗狗父母的得獎歷史更加成為價錢高低的其中一個考慮因素。</p></body></html>