<html><header><meta charset="utf-8"><title>3區碟大軍壓境</title></header><body><h1>3區碟大軍壓境</h1><p>今個星期3區新碟數埋都成十幾隻！再下2個星期直至農曆新年前，都有機會出現類似墟冚情況。<br><br>下周3區新碟預告<br>《怪誕屍新娘》、《罪惡城》加長版、《雀聖2自摸天后》、《恐怖靈訊》</p><p>外語片<br>長途嚇機</p><p>可買度★★★☆☆<br> 機艙困獸鬥，智拼恐怖分子，鬥智角力，又夠壓迫力，值得一睇。</p><p>麻婆島</p><p>可買度★★★★☆<br> 鹹濕阿婆，撞着兩個英俊壯男同困一島，再加葛民輝抵死聲優演出，一個字「賤」！</p><p>反斗奇兵2合1<br>珍藏套裝</p><p>可買度★★★★★<br> 筆者都忍唔住手要買，聲畫重造，超正！只係$159，真係雙DVD單碟價！</p><p>反斗奇兵續集<br>特別珍藏版</p><p>可買度★★☆☆☆<br> 2星期前出《反1》（$115），今個星期再出《反2》（$120），早買嘅人無端端跌錢，係咪叫人以後等BoxSet（$159）先好買呢？</p><p>星空反擊戰</p><p>可買度★★★★☆<br> 演員無乜卡士，但勝在特技夠勁，故事亦算中規中矩，科幻迷值得買！</p><p>港產片<br>殺破狼</p><p>可買度★★★★☆<br> 甄子丹、洪金寶同吳京，真係打到九彩，港產功夫片，好耐無咁激過。</p><p>心跳季節</p><p>可買度★★★☆☆<br> PSP遊戲搬上電影，4段故事合組，全部演員都係當打新偶像，青春無敵，Fans必買。</p><p>七劍珍藏版</p><p>可買度★★★☆☆<br> 好正！但過咗道氣，要買都買咗！送七劍「劍仔」，音效亦升級上6.1聲道嘅dts-ES。</p><p>凶宅</p><p>可買度★★★☆☆<br> 明顯港產式小本經營鬼片，故事幾香港地道吓，演得算認真，$50算抵睇。</p><p>卡拉OK<br>容祖兒演唱會2005卡拉OK</p><p>可買度★★★☆☆<br> 本周第二好賣K碟（第一仍是草蜢），主要都係Fans撐，3碟賣$115。</p><p>LOVE05情歌全K集</p><p>可買度★★★★☆<br> 05至Hit情歌大雜燴，全部原歌手MV演繹，過年煲碟必買！</p><p>太極好有共鳴<br>廿載情演唱會</p><p>可買度★★★☆☆<br> 太極啲歌比較走偏鋒，喜歡與否真係好個人，Fans嘅可以一買嘅。</p><p>查詢：DVDPRO　（23326326）<br> 地址：旺角奶路臣街6E德發商場地庫B4舖</p></body></html>