<html><header><meta charset="utf-8"><title>煲碟王：《高凶三萬尺》反轉飛機搵女</title></header><body><h1>煲碟王：《高凶三萬尺》反轉飛機搵女</h1><p>真係不是怨家不聚頭！同樣玩飛機上「大事件」，兼喺戲院前後腳上畫嘅《高凶三萬尺》同《長途嚇機》，今個星期雙雙同告殺落碟場；呢次「撞機」事件中，《高》的茱迪科士打，喺3萬尺高空喪玩密室唔見女，差唔多將成架飛機反轉再拉落地；《長》就玩隔籬位竟然係個恐怖分子，佢有所求而來，在你叫天不應叫地不聞之際，重同你大玩心理戰。搭飛機啫！有無咁恐怖呀！<br><br>記者、攝影：朱崇德</p><p>今個星期出碟情況都算正常番啲，港版3區差唔多十隻落場，好等大家有得埋嚟睇埋嚟揀！《高》、《長》兩片熱賣情況都叫叮噹馬頭，《殺破狼》有甄子丹、洪金寶同散打王－－吳京等「打」真軍，值得捧場！二線西片《星空反擊戰》，亦估唔到拍得咁認真又好炸，科幻片迷無理由唔買；另外星期初重有一大堆新K碟落場，據知往年要年廿幾先出，今年早咗返，好等大家喺農曆新年前儲糧！</p><p>3萬尺高空幼女離奇失蹤</p><p>一直都覺得呢類九霄驚魂片好難拍！君不信可嘗試將公司Office幻想成飛機機艙，以這樣的環境條件，無論在故事創作及攞鏡取景都非常多規限，《高凶三萬尺》可算是少見拍得好的飛機片！<br> 故事講述茱迪科士打剛歷喪夫之痛，精神正瀕臨崩潰邊緣，本想陪着幼女搭飛機扶靈回老家，重新過新生活；身處高空3萬尺，6歲幼女連同所有個人物品離奇失蹤，機組人員拚命幫佢搵女，最後發現竟然全無她的登機紀錄，更甚者是醫院更報稱這個小朋友，其實早已和父親同日跳樓死亡；茱氏漸漸開始相信自己是精神有問題，奈何種種蛛絲馬迹，好像當中隱藏着更重大陰謀！</p><p>茱迪科士打個人Solo</p><p>全套劇基本係睇茱氏個人表演，唔係話其他配角無料到，實在係佢太搶眼啫；由喪夫之痛、精神崩潰、強振作、失女彷徨、歇斯底里、陷入崩潰迷惘、再度立心一拼！導演亦好醒目對佢特別多CloseUp鏡，齋睇佢七情上面，演繹淋漓盡致，金像影后之名並非白攞！故事鋪排亦非常引人入勝，亦係電影成功一大原因，飛機機艙都可算是一個封閉密室，全機人反轉成架機都搵唔到一個細路女，真係好鬼《老夫子》式耐人尋味！再加茱氏精神恍恍惚惚，細路女是否有上機？更加添電影的懸疑氣氛。整體感覺，真係好有一股吸住人追睇嘅張力。</p><p>必睇Bonus：自製雙層空中巴士</p><p>睇Bonus先知，原來成架雙層巨無霸空中巴士，係導演以現實飛機作素材，再加空想設計出來！嘥咁多工夫，無非都係要令電影犯駁機會大大降低。睇戲時大家都覺得架機好有真實感，除咗因為電腦動畫掂外，原來佢重造咗成架車咁大嘅飛機模型，你話有乜辦法唔係咁有質感！另外，飛機艙的拍攝場景，原來天花、窗口等四周，都設有特製的攝影機拍位，難怪電影的運鏡攞位，可以咁多變又凌厲！</p><p>區碼：3區　<br> 發行：洲立影視<br> 價錢$95</p></body></html>