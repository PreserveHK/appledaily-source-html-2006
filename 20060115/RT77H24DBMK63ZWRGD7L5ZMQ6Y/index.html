<html><header><meta charset="utf-8"><title>食環處：做半個好漢食Pizza</title></header><body><h1>食環處：做半個好漢食Pizza</h1><p>自小學甚麼秋季大旅行後，我從未踏足過長洲，想當年靠雙腳吊老師同學尾行餐死，悶到嘔攰到想喊！今次因工作關係再入長洲，做半個好漢，連攝影師、兩位模特兒四人行迷你版「小長城」，扯夠新鮮空氣先落山食Pizza、歎正宗印度咖喱、食紅豆餅，一樣行到腳震，但行得好開心，真心話──終於Feel到甚麼叫寓工作於娛樂。<br><br>記者：羅灝汶　<br>攝影：林栢鈞　<br>模特兒：Jason、Phyllis</p><p>樂滿堂：長洲唯一Pizza店</p><p>「樂滿堂」是長洲唯一一間Pizza及炸雞餐廳，由基督教團體基督教正心會開設，每日都有導師教授學生即製Pizza，鎮店之寶有「東方之珠」和「長洲風味」，每日有唔少原居民幫襯，因為由廚師秘方炮製餅底，加上學生們的努力，少油膩感兼食到一份親切感。</p><p>長洲風味</p><p>具中國風味的自製Pizza，內容豐富有鮮蝦、鮮魷、蟹柳、青椒、意式豬肉腸等等。</p><p>香蒜芝士條</p><p>價錢平、夠飽肚、有咬口，又不會太油膩，新鮮上碟時芝士味淡淡的，入口時又鬆化非常。</p><p>東方之珠</p><p>內有雞肉、青椒、洋葱、蘑菇、烤鴨及秘製燒烤汁，餅底非常柔軟，同街外一般Pizza好大分別。</p><p>全程有啞導遊帶路</p><p>老實，渡輪上睇完通宵波瞌緊眼瞓的我，出發前視此旅為苦差，若非要交稿一定唔會入長洲，但一踏足這純樸的離島，吸一啖平時吸唔到的新鮮空氣，人精神一振。今次旅程由碼頭出發，轉右先穿過一條又一條的窄巷，至東灣接山徑上觀音灣背後山腰，再依指示牌上「小長城」。<br> 「小長城」有乜睇？一，N咁多粒怪石，除合稱「三石朝陽」的花瓶石、叮噹石同人頭石外，重有阿二儍哥喺石頭上留字命名的鶴石、貓石、鼠石等16粒石頭，不過講真有啲石頭都命名得幾牽強吓，似唔似就要靠大家豐富的想像力喇；二，小長城圍繞芝麻坑而建，迂迴曲折的山路與萬里長城確有幾分相似，有觀景台畀大家欣賞無敵海景，腳程快來回唔使粒半鐘，情侶同一家大細都啱行。</p><p>訪奇石</p><p>Morocco's：歎正宗印度咖喱</p><p>開業4年的「Morocco's」主打正宗印度菜，有食客甚至認為比重慶大廈的印度菜更正宗，全長洲只此一家，老闆娘叫KamalaSubedi。裝修方面，分Bar及餐廳兩部份，無豪裝簡單過簡單，但一嘗店內食物就即時知道自己無揀錯，逢周六日都大把外籍遊客光顧，呢度亦好興玩掟鏢，店舖重租Locker畀客人存放飛鏢。</p><p>蒜草薄餅</p><p>比平時食開的印度薄餅多大量葱花及芫荽，味道較淡直點咖喱食，佐酒一絕。</p><p>蒜香青口</p><p>蒜香汁配大量印度香料，青口非常鮮味，汁料味濃又不會掩蓋青口鮮味。</p><p>鐵板燒烤薄荷雞肉</p><p>賣相不討好，但用料方面就相當充足，有芫荽及薄荷葉煮成的醬料再加秘製印度香料，好惹味。</p><p>黃先生：「我係長洲原居民，4年前已經開始幫襯，呢到有得玩飛鏢，我都有私人Locker㗎。」</p><p>Morocco's（29869767）<br> 地址：長洲海傍街117號<br> 營業時間：11:00am-3:30am<br> 座位：40個</p><p>故鄉茶寮：特首都做埋會員</p><p>東灣路有間「故鄉茶寮」，老闆吉野夫婦定居長洲多年，茶寮只提供幾款美食，但就吸引到大量遊客，迫使吉野太太行會員制，其實係人都可以入會，只要幫襯個下午茶餐就可成為會員，假日人多會員先可以入店坐低慢慢食，非會員就要Takeaway，上星期曾特首巡長洲都成為5,000位會員之一。</p><p>紅豆餅、靈芝茶及手卷套餐</p><p>全部新鮮即製，紅豆餅內塞滿紅豆沙外層香口；靈芝茶甘香非常更可添飲；蟹柳腸仔手卷雖然普通，但好味過出面連鎖壽司店多多聲。</p><p>李先生：「一早知道故鄉茶寮好出名，紅豆餅、靈芝茶同手卷只不過$20，好抵。」</p><p>故鄉茶寮（29812696）<br> 地址：長洲東灣路12號<br> 營業時間：11:00am-11:00pm<br> 座位：25個</p></body></html>