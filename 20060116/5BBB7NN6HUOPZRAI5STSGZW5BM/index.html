<html><header><meta charset="utf-8"><title>5星級寶貝：巨基惜巨機玩物鋪出傑青路</title></header><body><h1>5星級寶貝：巨基惜巨機玩物鋪出傑青路</h1><p>《5星級寶貝》頭炮請來古巨基細數在他人生中五件意義重大的收藏品。基仔自言不是個喜歡堆得滿屋雜物的人，他日前說：「我覺得每樣物件都可能係我一世人裏面，代表某個階段嘅回憶，只要我覺得值得懷念，即使只係一張紙都會收起。」基仔指的一張紙，就是他首次填詞歌曲《藍天與白雲》的手稿，他說：「有時見屋企亂就執吓嘢，有紀念價值嘅嘢就會浮出嚟，我就順便緬懷一番，所以執嘢都係一種樂趣，亦會係我老咗時候好主要嘅消閒活動。」</p><p>超巨型　手提遊戲機</p><p>「呢部係我擁有嘅第一部手提遊戲機，size係巨型咗啲，係打天外來客怪獸機，都算係第一部能夠帶出街嘅機。我讀小一嘅時候，爸爸做嘢間工廠老闆送畀我嘅農曆新年禮物。到𠵱家咁多年，都唔知可唔可以玩，但我都珍而重之收起佢，因為第一部遊戲機，對我嚟講係好有意義。」</p><p>演唱會影碟</p><p>「呢個係我另一個夢想嘅實現，作為歌手，通常會當喺紅館開演唱會為第一目標，我累積達成嘅時間可能比人耐，要十一年先完成，但絕對冇白費！滿足自己之外，亦見到有班歌迷真係同我一樣等緊，口碑同票房都好，我唔止實現夢想，重好靚㖭。DVD係紀錄成個夢，我過一排都會睇番，唔只睇番現場畫面，重有籌備時嘅點滴，對我嚟講係人生中好重要嘅經歷。」</p><p>首個最佳男主角獎</p><p>「我讀中學時年年都參加話劇比賽，中一咁細個只係做配角、閒角。到咗中三嗰年，本來老師安排我做一個角色，開場一幕戲後就死咗嘅，但排到中段，其中一個男主角突然因為會考辭演，當時老師見我好熱衷演話劇，即使一開場死咗，都留喺度直至全劇演完，佢覺得我對成個劇又好熟悉，於是搵我頂咗個男主角，我就咁樣冷手執個熱煎堆，重攞埋嗰年校內話劇嘅最佳男主角獎。」</p><p>十大傑青獎</p><p>「咁多年嚟我得過大大小小嘅獎，父母都會因為見我努力冇白費戥我開心，但我得傑青獎，相信佢哋嘅感受除咗係開心，重多一份欣慰。我入行時，佢哋（父母）畀好大自由度我，不過佢哋始終對娛樂圈唔了解，怕正如人哋所講係大染缸，我答應佢哋唔走歪路，我藉住呢個獎話畀佢哋知，佢哋叮囑我嘅嘢，我一路擺喺心中，呢個獎係同佢哋一齊分享嘅。」</p><p>Kubi漫畫第一集</p><p>「推出Kubi漫畫即係達成我童年夢想，細個時我嘅志願係做畫家，後來加入演藝界，自己都keep住畫畫，終於達成心願出漫畫書，做咗個業餘漫畫家。意義唔只係嗜好咁簡單，係達成夢想喎！Kubi嘅發展由商品到後期為慈善，近兩年大部份Kubi推出嘅嘢，都係為古巨基兒童醫療基金籌款，將自己夢想實踐，再演化成做善事，我覺得好有意義。」<br> 採訪：蔡如玉<br> 攝影：仇志德<br> Makeup：NaviLam<br> Hair：SamuelCheung＠HAIR<br> 星期一至五刊登</p></body></html>