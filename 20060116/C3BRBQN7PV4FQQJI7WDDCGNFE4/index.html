<html><header><meta charset="utf-8"><title>Hea：6000mins任Hea購物睇電視用3G</title></header><body><h1>Hea：6000mins任Hea購物睇電視用3G</h1><p>電訊盈科PCCW推出割喉式唔使錢試玩3G，除免費送部手機外，開新冧巴上台，每月重有6000分鐘任你喪傾。一次過掟6000分鐘過嚟唔係人人用得晒，不過香港人出名橋多又物盡其用，驚唔知點用盡無蝕底嘅，不妨睇平時好多嘢講嘅DJ同街坊有咩好方法。<br><br>記者：梁學文<br>攝影：陳盛臣、伍慶泉<br>Model：阿丰、Algie（TheGroup）</p><p>各師各法用到盡</p><p>訪問多位街坊、親戚朋友，對於6000分鐘免費試用都興奮得要死，而且重立即掟出唔同方法教你點hea盡。</p><p>睇直播電視劇</p><p>叫家人將手機擺喺電視機前面，咁就算返唔切屋企，都可以準時睇到電視劇。</p><p>今晚食乜餸</p><p>唔識煮餸時可即時問人，朋友就十足身在現場親身教授。</p><p>流動教室</p><p>用視像電話打畀同學老師問功課，唔使講極人哋都唔知你問乜。</p><p>Shopping問意見</p><p>Shopping時可以打電話畀friend，通過手機問佢意見。</p><p>商台DJ點hea？</p><p>阿喱：直播花市</p><p>「可以直播花市，咁唔使同人迫都可以睇到每個檔口嘅嘢。」</p><p>詹志文：遙距參加婚禮</p><p>「可以打手機叫朋友直播婚禮，去唔到都可以睇到玩新娘過程。」</p><p>朱薰：隨時睇電視</p><p>「最好用嚟睇電視劇，可以俾我睇番夠本。重有係昅實屋企個賓賓有無做嘢。」</p><p>Donald：Shopping前睇貨</p><p>「可以先問老闆有咩新貨睇吓，啱先出去買。」</p><p>送埋手機</p><p>PCCW推出嘅喪試3G半年計劃，搵嚟林海峰做宣傳就知佢有大搞作，只要你有身份證同creditcard，就可以參加試用。以新號碼登記，可以有3000分鐘基本通話同3000分鐘網內通話，加埋成6000分鐘。如果你帶冧巴轉台，重有10000分鐘通話時間㖭！今次嘅試玩重會送埋部PlatinumU636國產手機畀你，連買電話錢都慳番！</p><p>跨網視像要收錢</p><p>除此，PCCW重推出14條頻道，包括now寬頻電視和TVB頻道，吸引鍾意睇戲嘅朋友。不過咪以為全部唔使錢，所有跨網玩3G嘅都要收費，無線寬頻上網要收費，部份項目如MP3同Javagamedownload亦要額外收費，所以唔好立亂download。如果諗住只係試玩半年，就千祈咪整花部手機，因為唔上台要退還手機，狀態要良好唔係自動扣你千五蚊。<br> 在2月10日前上網報名都未必有得試用，重要進行抽籤，但有幾多名額和抽籤詳情就有待公布。</p><p>潮人勁撐</p><p>基本上潮人一聽到唔使錢，個個都話會試用，反應重好快㖭。</p><p>Tracy：可能過檔</p><p>「我一向用開3，但嫌視像通話時間唔夠，所以𠵱家考慮轉台！」</p><p>Toby：登記輪3日</p><p>「廣告出街後第二日我想登記但始終入唔到，要上咗3日先登到。」</p><p>Stan：夠多頻道</p><p>「覺得佢頻道多，最吸引嘅就係新聞台，可以睇即時資訊。」</p><p>Kenron：重音樂台</p><p>「以前3係最勁，因為有好多歌下載，所以我都要睇吓PCCW嘅音樂台才決定。」</p><p>其餘三台強項</p><p>除PCCW外，市面上還有3、SmarTone-Vodafone和One2Free都有3G服務，且各有強勢。</p><p>3音樂最強</p><p>3嘅3G經驗最豐富，最近更推出幾個唔同嘅音樂channel，重有優惠月費計劃，包括每月送30分鐘視像通話時間。<br> <br> 月費計劃：$183<br> 語音通話：基本2000分鐘，心連心1200分鐘<br> 視像通話：105分鐘<br> 特色：享用$183計劃，可以$0機價出機<br> 備註：跨台玩視像每分鐘額外收$1.2<br> 查詢電話：31628888</p><p>SmarTone-Vodafone手機最潮</p><p>去年SmarTone出Sharp手機就經已掀起一場日版手機解lock熱潮，要玩最潮最型手機一定非佢莫屬。<br> <br> 月費計劃：$238<br> 語音通話：基本1700分鐘，網內1100分鐘<br> 視像通話：75分鐘<br> 特色：多條免費頻道和博彩王<br> 備註：跨台玩視像每分鐘額外收$1.5<br> 查詢電話：28802688</p><p>One2Free提供日韓資訊</p><p>以年輕人路線為主打，提供「傳動迪士尼頻道」，最吸引的還是可選擇喜愛嘅channel組合及提供日韓娛樂資訊。<br> <br> 月費計劃：$188<br> 基本通話：1500分鐘，900分鐘傾餐飽<br> 視像通話：100分鐘<br> 特色：可以選擇頻道組合<br> 備註：跨台視像通話每分鐘額外收$1<br> 查詢電話：29722123</p></body></html>