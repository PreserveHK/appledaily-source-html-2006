<html><header><meta charset="utf-8"><title>數碼影音：機仔都玩HDHD1畫質高清2倍</title></header><body><h1>數碼影音：機仔都玩HDHD1畫質高清2倍</h1><p>喺呢個年頭，基本DC、DV功能已兩不分！不過DC或DV往往偏埋一邊強，DC會視拍片為附帶功能，DV又以200、300萬為攝影上限。SANYO最新全球首部對應720p錄像的XactiHD1，536萬像素攝影，配1,280×720的高清錄像，真係無邊部機可以兩邊都咁強！<br>記者：朱崇德<br>攝影：陳盛臣<br>ImageGirl：Charlie</p><p>香港SANYO今次真係做到嘢！呢頭美國CES公布推出HD1，一個禮拜度香港就有機試玩！最惹人注目者，係佢高上720p的HD攝錄Movie功能，須知現時市面一般民用DV，都只係行緊720×576；HD1行720p意即達1,280×720的高清解像，單就畫面數據評品質，已經高咗2倍！可能有人會話，夠有DV高玩1080i（1,920×1,080）咯！不過這類機已達半專業級，價位在萬元開外，「貴族」定「平民」，只係觀點與角度，更大差距者，是HD1的嬌小機身，隨便放落袋周處拍，同「佗起身」大時大節先攞出嚟玩，根本就係兩碼子事嘛！</p><p>強玩HD攝錄Movie</p><p>講到HD1最搶眼功能，首推MPEG4攝錄！Movie模式基本有6種解像度，主要可分為VCD級的320×240/15fps（Web-HQ）、DVD質素的640×480/30fps及60fps（TV-HQ、TV-SHQ及TV-HR）及HD畫質的1,280×720/30fps（HD-HQ及HD-SHQ），其中名稱的不同，主要分別在於壓縮比率不同而直接影響到畫質。當中最靚仔嘅，當然係HD-SHQ啦！720p的威力，就算你將Movie放喺HDReady的LCDTV之上，一樣可以有高度清晰效果。<br> 講真！現時對應720p播放的Player，香港市面真係絕無僅有，廠方亦好體貼地，跟機送你一個播放Docking，除一般USB電腦過相及叉電外，機尾重特別配置有色差影像輸出插口，可以直駁LCDTV播放720p高清電影；行咁高畫質，另一考慮點相信會是儲存問題，HD1內置SD卡插槽，以一張2GB的SD為例，行最高畫質的HD-SHQ錄片，以9Mbps計算大概可以錄到28分45秒，感覺都相當大咬兼短癮，奈何機身太過細小，放唔落硬碟機，相信要長錄長有，都真係要投資買張大GB啲嘅卡。</p><p>536萬像素強影相</p><p>攝影功能，相對上代的C6（600萬像素）稍作降級，HD1使用了一枚536萬像素CCD（有效像素510萬），唔嫌影響畫質，可以經插值谷上1,000萬像素；鏡頭則由C6的5×變焦推上10×光學變焦的大炮（100×數碼變焦），實質焦距為38-380mm，已屬無何挑剔。另一改進處，是將閃燈由鏡頭下升上機頂，好處係無咁易俾手指遮咗，好似真係有聽到用家的訴求。</p><p>1,000:1高對比度OLED</p><p>HD1另一強銷賣點係佢個唔多起眼的2.2"OLED顯示屏；實地測試時，發現畫質真係靚過市面好多大芒DC；而且新機使用了SANYO最新開發技術，比普通DC芒快5,000倍，畫面包保唔會窒吓窒吓，更強者是佢嘅對比度達1,000:1，相較現時一般DC使用的250:1，真係色彩層次豐富好多，測試時重發現，可視角度非常寬闊，就算完全打側部機都一樣影像清晰；所以話！就算其他DC高上3"，對比起嚟都只係大而無當！</p><p>720p威力！</p><p>講數字，大家都好難實質感受720p的威力，下面兩幅圖，分別以近於一般DV機畫質的640×480Movie，及HD1特有的720pMovie所擷取出來的，大家可以用眼嚟分辨畫質上的分別。</p><p>720p畫面又定又靚</p><p>雖然係拍片，但由於行P（ProgressiveScan），畫面好穩定，相片亦幾Detail吓，有百萬像素相片嘅相質。</p><p>640×480畫質微爛</p><p>畫面整體感覺幾鬆吓，最甚者是欠缺好多細節，最明顯是樽蓋位同裝了花的水樽，簡直可以用一片模糊形容。</p><p>100%回贈計劃</p><p>舊年年尾SANYO賣晒廣告放晒風，Show個剪影話今年年頭會出部勁機，重有個買新機回收舊機計劃，講嘅就係呢部HD1。如果你啱啱先買咗SANYO行版XactiC6、C5及C40就要留意，1月31日前可加錢換購HD1（差價視機種而定，另收$150手續費），記緊一定要齊配件、發票、有效保用證及機件完整無缺，都算體貼用家。</p><p>專業人士點睇</p><p>電影發燒友　KK<br> 我都有玩開1080i攝錄機及剪接，以咁細部機身玩到HD級的720p，真係又強又吸引；現時好多軟件都對應720p剪接，不過儲存方面，可能就要等Blu-ray或HDDVD推出後，先有較佳儲存方案。</p><p>DVD店Sales　Leo<br> 2GB先得嗰28分鐘多啲，真係短癮咗啲，點解唔加個硬碟畀佢，起碼30GB或以上先得嘛！儲存都係一個問題Blu-ray或HDDVD一定走唔甩，據知今年年中，在PC上應用好似有聲氣，出機前一定要有呢方面配套。</p><p>PROFILE</p><p>感光元件：536萬像素CCD<br> 變焦：10×光學、10×數碼<br> 顯示屏：2.2"OLED（21萬像素）<br> 記憶媒體：SD<br> ISO：<br> （靜態）50、100、200、400<br> （動態）200、400、800、1,600<br> 電源：專用鋰電（1,200mAh）<br> 影像輸出：色差、S-Video<br> 尺寸：80×119×36mm<br> 重量：210g<br> 查詢：SANYOHK（21936528）<br> <br> SANYOXactiHD<br> 約$6,000<br> 推出日期：2月初</p></body></html>