<html><header><meta charset="utf-8"><title>意國戰馬：Ducati限量版PaulSmart1000<br>專用70年代戰衣快得銷魂</title></header><body><h1>意國戰馬：Ducati限量版PaulSmart1000<br>專用70年代戰衣快得銷魂</h1><p>七十年代，車手PaulSmart駕駛DucatiSportclassic電單車叱咤賽車場，今日，車廠特別以PaulSmart之名，推出限量特別版PaulSmart1000，全球限量2,000架，香港只配獲2架。車廠視PaulSmart1000為電單車中藝術品，它有七十年代的賽車味，但內有各種頂級配備，最特別是有指定PaulSmart戰衣，每次出車，都要全套着上身先夠有型。<br><br>記者：黃婉冰<br>攝影：楊錦文<br>Model：Irene</p><p>限量版SportClassics參照1972年PaulSmart部750戰車嚟做，佢一身低矮修長身段，充滿七十年代懷舊味道，剛陽味十足，令人想入非非，我忍唔住伸手輕輕摸一下，一身流麗嘅肌肉線條，加上銀色車身，果然Sportive同Classic兼備，駕駛者重有專用PaulSmart戰衣，可惜香港只配得兩部。</p><p>「雀籠」車架韌力十足</p><p>身為一架可落場嘅街車，外形夠煞食外，車架設計一樣要講究。PaulSmart1000用Trellis式圓形鋼管打造車架，配合複雜嘅三角形架構，可以抵受強大撞擊力，比一般車架更有韌力，而且唔易彎曲，呢種俗稱「雀籠」嘅設計，外形比一般新式電單車更有透視感，給人輕巧嘅視覺效果，別具自我風格。</p><p>引擎輕而堅</p><p>Ducati令人如此着迷，除咗靚仔，另一個原因係佢夠內涵，一台V-Twin引擎，外形比一般引擎更纖巧和輕磅，同時可以做出最好的平衡和低震盪，加上強勁嘅馬力輸出同良好牽引力，駕駛者入彎時可提早開啟油門，以最快速度駛入直路。</p><p>PaulSmart<br>Ducati雙汽缸車隊祖先</p><p>PaulSmart係來自英國健鎮嘅車手，喺70年代曾經參加過好多大型電單車賽事，成績彪炳，最叻一次係1972年4月喺伊莫拉200哩（Imola200）大賽中第一次駕駛DucatiV-Twin戰車而奪得冠軍，隊友史柏茲亞尼（BrunoSpaggiari）得到亞軍，亦因而創立了Ducati大口徑、雙汽缸跑車的朝代，咁有代表性，難怪車廠咁落本用佢個名出限量版電單車！</p><p>DucatiPaulSmart1000<br>LimitedEditionSpecification</p><p>引擎：氣冷四衝程L2汽缸DOHCDesmo4氣閥<br> 最高馬力：92ps/8,000rpm<br> 最大扭力：9.3kg-m/6,000rpm<br> 傳動系統：乾式多片離合器，液壓控制，6前速變速箱<br> <br> 供車計算機：<br> 車價：約$170,000<br> 首價：＄70,000<br> 利率：5厘<br> 月供：＄4,583×24個月<br> （以上資料只供參考）<br> <br> 車輛提供：好運車行（27084499)</p></body></html>