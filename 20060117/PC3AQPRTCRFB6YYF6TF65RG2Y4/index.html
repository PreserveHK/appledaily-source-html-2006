<html><header><meta charset="utf-8"><title>膽小又嬌縱<br>薛凱琪人肉大寶一見妥貼</title></header><body><h1>膽小又嬌縱<br>薛凱琪人肉大寶一見妥貼</h1><p>薛凱琪的五件珍藏品都是傍身必備，除了其他人送的手鏈和頸鏈等身外物，唱片公司宣傳大員Carmen是最重要的活寶貝。過去兩年Carmen悉心照顧薛凱琪，薛凱琪拍攝無綫劇集《學警雄心》時，因未習慣拍劇苦況，有次Carmen到外景場地探班，薛凱琪一見對方便嘩一聲流出兩行熱淚，恍如重遇親人。</p><p>共患難好戰友</p><p>「大家稱Carmen為公司promoter（宣傳人員），佢重係一個好照顧我、教我好多嘢嘅promoter。做歌手冇人教就幾好都冇用。」在旁的Carmen聞言即搭嘴說：「佢答得衰唔係我教佢。」薛凱琪大笑後又說：「之前Carmen陪埋我去斯里蘭卡探訪，我哋一齊烏低身用水喉洗頭，大家克服過好多難題。」</p><p>護身經文頸鏈</p><p>「條鏈係化妝師Jessica送畀我嘅聖誕禮物，吊住個牌刻住Prayer，另一個牌刻咗啲基督教嘅經文。Jessica知我成日要出埠做嘢，又驚鬼，成日要啲女仔同房陪我，佢送呢個牌，係想神與我同在，咁就唔會驚。我經常戴住，感覺安全啲。」</p><p>iPod靜音耳機</p><p>「部機同headphone幾個月前買嘅，個耳機可以cut晒啲雜聲，出面乜嘢聲都聽唔到，直情係借咗聾耳陳隻耳。iPod對我超級重要，冇咗佢實發癲，因為裝晒啲歌曲demo喺入面，出台前聽歌、練習都係靠佢。我又鍾意聽吓歌嘅，有時我喺屋企都會聽。」</p><p>長戴嘜頭手鏈</p><p>「我日日都戴住呢條手鏈，係爸爸送畀我嘅禮物，戴咗都超過半年，特別之處係戴得唔除得，要除嘅話，除非剪爛佢。我覺得呢條手鏈好似警察用嚟捉賊嘅手銬，但條鏈好幼、好細，長期戴住都OK，係我嘅trademark（商標）。」</p><p>救鼻涕蟲紙巾</p><p>「呢包紙巾喺美國買，見包裝個公仔幾得意咪買囉。我有嚴重鼻敏感，成日要攞廁紙抹鼻，買紙巾最好揀啲質地柔軟嘅，咁會好啲。有鼻敏感好慘，長期擤到個鼻結晒痂，有時要鏡頭就一就。」<br> 採訪：朱倬誼<br> 攝影：葉君海<br> 化妝：JessicaChan<br> 髮型：JoLaw/Mike＠ILCOPLO<br> 服裝：Zucca<br> 場地：ONEBAR</p></body></html>