<html><header><meta charset="utf-8"><title>　　四成小童唔認得國旗 - 李八方</title></header><body><h1>　　四成小童唔認得國旗 - 李八方</h1><p>中國國旗有洋紫荊？香港係屬於香港仔嘅？祖國係咪即係泰國同美國呢？以上嘅提問都好妙想天開，但絕對唔係老作，係一班細蚊仔嘅國情「常識」。<br> 世界幼兒教育聯會香港分會早前訪問咗三百個五至六歲細路仔，結果有成四成小朋友唔識形容中國國旗外貌，甚至有人以為國旗上有洋紫荊花。<br> 有三成小朋友則以為好鬼洋化嘅萬聖節、復活節同聖誕節都係中國節日；最經典梗係有小朋友話，唔知香港屬於乜嘢國家，相信負責推動國民教育嘅香灼璣，聽到真係會嘔血。<br> 小朋友係社會未來棟樑，佢哋啲國情知識又點可以咁薄弱？所以世界幼兒教育聯會就特別搞咗個為期一年嘅幼兒國情教育計劃，邀請二百間幼兒學校參加，資助呢啲學校添置國旗同升旗台等，又會挑選六百個幼師進行相關培訓，實行開大馬力推動國情教育。<br> <br> <br> 爆料熱線：29290000、27860099<br> 報料傳真：26239278<br> 報料電郵：pf_lee@appledaily.com</p></body></html>