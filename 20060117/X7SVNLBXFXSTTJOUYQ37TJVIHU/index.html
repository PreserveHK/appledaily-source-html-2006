<html><header><meta charset="utf-8"><title>明寸暗玩句句有骨<br>志偉擺明唔Like祖兒</title></header><body><h1>明寸暗玩句句有骨<br>志偉擺明唔Like祖兒</h1><p>一直有傳與英皇老闆楊受成不咬弦的曾志偉，為十大勁歌金曲頒獎典禮擔任司儀時，不停挖苦歌手，他似乎特別不喜歡容祖兒，先指華仔和祖兒跳舞，實在難為華仔，及後奪最受歡迎女歌星的祖兒致謝辭時，志偉又只顧與陳秋霞聊天。</p><p>無綫二○○五年度十大勁歌金曲頒獎禮前晚結束，司儀曾志偉和崔建邦不停挖苦歌手，為觀眾帶來不少歡樂，但志偉似乎不太喜歡祖兒，竟指華仔跟祖兒跳舞，實在難為華仔。<br> 當志偉介紹華仔和祖兒以上年最受歡迎男女歌星身份跳拉丁舞時，即說：「華哥就唔使驚啦，華哥真係難為晒呀。」<br> 表演完畢後，志偉請華仔留步，祖兒卻站在台上不願離去，志偉和崔建邦均不理會她，讓祖兒呆呆站着。</p><p>與陳秋霞講不停</p><p>及後陳秋霞頒發最受歡迎女歌星獎，得獎的祖兒致謝辭時，志偉竟猛跟陳秋霞聊天，還隱約聽到他說：「好抵呀。」聲音被直播出街，至祖兒說完謝辭，志偉也沒反應，祖兒只好站着呆等，並望了望志偉，此時他才醒覺，並說：「我哋最受歡迎女歌星都要唱歌㗎啦，係嘛？」</p><p>「蝕底畀華仔抵」</p><p>志偉事後解釋說：「我意思係話華仔要跳兩次，辛苦晒佢。」至於猛跟陳秋霞聊天，他說：「綵排時秋霞話會出碟，我話不如喺騷上面講，但到正式時我就同佢講話我冇時間講到，叫佢唔好介意啫。」<br> 三連冠奪最受歡迎女歌星獎的祖兒說：「我認同Kelly（陳慧琳）講法，𠵱家啲功課愈來愈難。」談到與華仔跳舞時的舞衣非常性感，她說：「本來係露半球，連行路都危險，於是加厚布遮半球，唔想有JanetJackson（珍納積遜）事件發生，華仔叫我唔使擔心，佢話佢隻手夠大喎。」談到演出時華仔不慎碰到其胸部，祖兒竟雀躍說：「掂到胸好普通，蝕底畀華仔都抵啦。」<br> 此外，勁歌金曲頒獎典禮的收視創下佳績，平均三十二點（約二百零六萬觀眾），其中新人表演環節更錄得最高三十五點（約二百二十五萬觀眾），收視是近五年最高。<br> 採訪：馬建華、李珮洳、駱華齡<br> 攝影：陳志嵐、陳偉權、林德雄</p></body></html>