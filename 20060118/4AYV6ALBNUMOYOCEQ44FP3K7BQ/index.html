<html><header><meta charset="utf-8"><title>　　查大俠拔刀助醫管局 - 李八方</title></header><body><h1>　　查大俠拔刀助醫管局 - 李八方</h1><p>醫管局財困係人都知，所以都要搞吓籌款活動，例如今日就請嚟《梁祝協奏曲》原作者兼指揮家何占豪教授，喺醫管局大樓為佢本《何占豪美樂人生》特刊簽名，禮拜日會喺文化中心開兩場音樂會，主要幫旗下嘅慈善基金籌款，目標係過一千萬。<br> 醫管局話本書係何教授嘅fans結集，佢哋就負責搵查良鏞寫序，初版300本，賣300元本，收益用作慈善，今日即場有售，音樂會當日接受訂購，但唔會公開賣，至於會唔會加印，就要睇反應喇！<br> 查大俠喺序入面話，自己聽《羅密歐與朱麗葉》，只係心酸一下，但《梁祝》就令佢忍唔住熱淚盈眶。後來聽到呢曲協奏曲，喺淒然淚下之餘，即刻去買咗一張三十三轉嘅黑膠碟，係佢幾百張唱片中嘅第一張，而大俠後來更親上梁山伯嘅山墳憑弔。據八方所知，醫管局搵查大俠搵得好急，但因為「可以幫到好多病人」一句話，大俠馬上拔筆相助，一揮而就寫好篇序。<br> <br> <br> 爆料熱線：29290000、27860099<br> 報料傳真：26239278<br> 報料電郵：pf_lee@appledaily.com</p></body></html>