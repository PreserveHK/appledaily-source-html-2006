<html><header><meta charset="utf-8"><title>True&amp;FairView：一年一度預算案又到會計師做主角 - 密搵利</title></header><body><h1>True&amp;FairView：一年一度預算案又到會計師做主角 - 密搵利</h1><p>嗰啲政治議題告一段落，開始又到啲切膚之痛嘅經濟議題。臨近財政預算案公布時刻，又到我阿利啲會計師行家蒲頭之時。<br> 回想當年我阿利重捱緊騾仔嘅時候，財政預算案一定係行家博取出鏡率嘅必爭之地。記得以前公司稅務部阿頭，一定預備好晒所有FAQ，就算加稅減稅都可以講一餐。查實呢啲FAQ真係話咁易，香港啲稅制零字咁淺（重淺過一字），來來去去都係郁吓免稅額，加吓半個百分點。就算有大改，例如銷售稅，都會醞釀幾年，諮詢幾年，到有眉目前已經通晒天，斷唔會響預算案爆大鑊。要準備一啲預設答案，易如反掌。</p><p>大行如臨大敵準備「答案」</p><p>雖然如此，每逢公布當日，各大行都會如臨大敵，因為要第一時間出update畀各大客戶是也。公布嗰個下晝，各大佬必定哺響電視機前睇直播，邊聽邊寫。到財爺噏完，份update嘅引言差不多已經寫好一半。再將一啲稅率上落修修補補，填落預定嘅稅率兩年比較表，即做即印，務求第二日可以發出街，電郵兼夾寄畀客戶，咁就為之合格喇。<br> 今年戰線提早展開，𠵱家已經有行家出嚟發表高見。緊係，一年一次，會計師做主角，點都要用盡呢啲曝光機會。</p></body></html>