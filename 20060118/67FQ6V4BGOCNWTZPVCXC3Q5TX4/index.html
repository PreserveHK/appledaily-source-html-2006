<html><header><meta charset="utf-8"><title>　　蔡瑩璧連升兩級替D姐 - 李八方</title></header><body><h1>　　蔡瑩璧連升兩級替D姐 - 李八方</h1><p>以往啲官員嘅民望調查，煲呔愛將曾俊華連排名都冇份，因為冇乜人識佢，但自從WTO後，鬍鬚曾就人氣急升。香港研究協會最新調查顯示，鬍鬚曾嘅評分已跳升到第三位，僅次於雪糕仔黃仁龍、同埋保安局嘅李少光，你話幾厲害。<br> 所以話凡事有危亦有機，李明逵搞唔掂班韓農，搞到超英趕美拉咗成千人，自然羞家；但世界級口水會有啲進展，鬍鬚曾就有運行，連中央領導都加分。除咗曾俊華，好多同WTO有關嘅高官，評分都大幅上升，真係有福同享。</p><p>過年前宣布一系列調動</p><p>世貿攞完彩，鬍鬚曾賈其餘勇，臨減薪過檔做特首辦主任前，都執埋港台單手尾，費事留番啲蘇州屎畀王永平，噚日一開完行會，就同常秘何宣威以及黃應士出嚟見記者，實行摸老虎屁股冇有怕。咁香港又真係好耐冇檢討廣播政策，都係時候全面睇吓，朱培慶哋都應該開心，好過俾人陰乾，勝過原地踏步。<br> 搞埋呢單嘢，鬍鬚曾就會正式進駐禮賓府，重操故業；佢以前都服侍過肥彭，做過港英總督嘅私人秘書；當然今次高級好多，係主任。據知阿港英餘孽萬事俱備，喺過年前就會宣布一系列高層調動，擺開一副強政勵治陣勢。曾俊華接咗林煥光個位，平叔就做工商及科技局局長，屬平調；升級就有兩位小姐，一個係D姐俞宗怡，由常秘D8升做問責局長，接平哥做公務員之首，年薪三百萬，真係恭喜晒。咁俞小姐夠晒班，冇人有意見。<br> 至於俞小姐個常秘位，聽講會由蔡小姐接棒。邊位蔡小姐，咪傳媒之友、新聞處處長Yvonne蔡瑩璧囉。嗱！Yvonne真係抵得諗，幫完老董又幫煲呔，人人都升晒職，佢想調位都冇成事，今次煲呔卒之搵個好位畀佢，第一唔使再外放，第二，工商係蔡小姐強項，開正佢嗰瓣，而且呢個局做完世貿都可以唞唞，正好畀Yvonne休養生息。<br> 八方噚晚搵唔到蔡小姐恭喜佢升做常秘（D6升D8），至於邊個做新聞處處長，就下回分解。<br> <br> <br> 爆料熱線：29290000、27860099<br> 報料傳真：26239278<br> 報料電郵：pf_lee@appledaily.com</p></body></html>