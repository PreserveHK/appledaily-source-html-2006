<html><header><meta charset="utf-8"><title>股壇瀏覽器：基金接貨漢登有後着</title></header><body><h1>股壇瀏覽器：基金接貨漢登有後着</h1><p>資金持續流入，令港股踏入06年連升9日，雖然周一已經斷纜，但跌幅輕微。噚日日股突然狂跌逾4百點，港股終於有藉口進行一次似樣的調整，恒指跌201點，收報15576，成交達353.26億元。<br> i師傅話，港股9日升近千點，現在只調整200點，仍嫌跌唔夠。日股大跌逾400點，港股至少都應該跟跌300-400點才合理。雖則話今次日股大跌與當地有大型科網股Livedoor被調查事件有關，是日本股市的問題，但據聞唔少芬佬日前已頻頻減持日股，Livedoor被搜查只不過是一個藉口而已。芬佬減持日股，當然亦可以減持港股獲利。噚日交通銀行（3328）一度被質低近6%，中移動（941）曾跌近4%，人心頗為恐慌。</p><p>華彩傳強者接貨</p><p>一口氣斥資近12億元投資於彩票博彩資訊科技業務的華彩（8161），噚日停牌配股避過港股大跌一劫。據聞華彩先舊後新配售1.6-1.8億股，每股定價3.55-3.75元，集資5.68-6.75億元。據聞今次配股，主要由幾個實力芬佬接晒，甚少貨出街。Cookie話，今次華彩有炒高配股之嫌，此股貨疏，後市走勢端視乎炒家是否齊心。<br> 資金明顯轉炒零售股，漢登（448）兩大股東割愛，以每股1.06元配售9000萬股畀兩個機構投資者，不但為公司引入基金股東，又可套現9540萬元。配股上板後，漢登股價大升5.22%至1.21元，承配人帳面即賺1350萬元，認真肥仔。<br> 漢登成交量由1月3日的63.6萬股穩步增至12日的362萬股，股價亦由0.95元升至1.17元水平。由此看來，此股有大戶收集，今次有人大手接貨，應有動作跟尾。<br> 中油（香港）（135）傳聞本周將公布私有化計劃，消息刺激股價勁升9.6%至2.05元。<br> i師傅話，中油久唔久都會傳出私有化或派高息，但就冇一次真。今次可能又係熱錢借消息炒作，對於私有化傳聞，唔好太認真。<br> 阿虎</p></body></html>