<html><header><meta charset="utf-8"><title>飯聞煮派：<br>海鮮撈嘢鱔住食酸咪咪</title></header><body><h1>飯聞煮派：<br>海鮮撈嘢鱔住食酸咪咪</h1><p>出街食海鮮宴梗係盞啦，不過又係薑葱炒乜乜、蒜茸蒸物物，真係悶到發霉！今次搵咗以「阿翁鮑魚」聞名的富豪酒家大廚EricLee，醒番兩招過大家，原來只要有少少創意，再加多點點心思，想自己落手落腳砌番圍正斗homemade海鮮宴？It'spossible！<br>記者：盧家蕙<br>攝影：陳盛臣<br>Model：Crystal@Salvador<br>鳴謝：富豪酒家<br>地址：尖沙嘴彌敦道132號美麗華商場4樓C室（27362228）</p><p>阿翁燜海斑　肉地厚又滑溜</p><p>聞煮價：約$500/4人<br> 需時：20分鐘<br> 有古講：好耐之前有位專寫食經而聞名的公子，嘴刁嘅佢因為對蒸魚、煎魚已感懨悶，去到酒家即叫大廚整條燜魚過佢歎，估唔到上湯燜貴格紅斑都幾得喎！肉地厚實有韌度，而且異常滑溜，香蒜味更滲透魚肉，呢位公子咪係EricLee囉?!</p><p>咩料：</p><p>海斑1條（約1斤）、*竹笙6條、豆腐6件、薑片10片，長葱段2両、大蒜4両，上湯1.5升、粟粉少許</p><p>速成法：</p><p>1）將海斑上蛋漿、粟粉，走油至半生熟，豆腐炸至金黃色，竹笙用上湯煨至入味備用。<br> <br> 2）大蒜、薑片、葱段爆香後，將所有材料放入上湯燜約7分鐘即可。</p><p>聞煮貼士：嫌竹笙黃咁咁唔夠靚仔？原來用洗米水浸竹笙會更白淨㗎！星斑太貴？唔緊要，用其他魚一樣得，緊記肉質要夠實淨，如果用黃花魚呢類海鮮，魚肉一煮就溶晒㗎喇！<br> <br> *竹笙含有大量粗蛋白與谷氨酸，能減少腹壁脂肪囤積，中醫更指竹笙有止痛、補氣、降血壓及膽固醇功效。</p><p>爵士湯　燉7個鐘夠鮮甜<br></p><p>聞煮價：約$280/4人<br> 需時：8小時<br> 一聽湯名就知有睇頭，話說幾十年前鄧肇堅爵士去酒家食飯，位高權重嘅佢嫌啲例湯悶到爆，即時叫廚房煲老雞螺頭湯，重指定要加蜜瓜，入口鮮甜無比，果然頂呱呱喎！流傳至今索性叫佢做「爵士湯」，貪佢夠貴格兼有霸氣！</p><p>咩料：</p><p>老雞1斤、赤肉8両、*螺頭8両、雞腳4両、火腿粒2両、蜜瓜1斤、鹽適量。</p><p>速成法：</p><p>1）將老雞、赤肉、螺頭、雞腳飛水。<br> <br> 2）以1.5升清水加火腿粒、鹽及已飛水的材料燉7小時。<br> <br> 3）去油後，最後落蜜瓜再燉1小時即可。</p><p>聞煮貼士：沒有新鮮大螺頭？唔使慌，用新鮮細響螺或角螺代替都得，不過份量要多一點，唔係就唔出味㗎喇！<br> <br> *螺頭多來自中國青島、大連及海南島等，體形較小，價錢也較便宜。新鮮的螺頭最適宜用來煲湯，有滋陰補腎的功效，加入淮山、杞子煲對氣虛血弱者甚有療效。</p><p>珊瑚炒魚鰾　食完靚爆鏡</p><p>聞煮價：約$100/4人<br> 需時：2小時10分鐘<br> 魚鰾跟鮮蟹肉同蟹膏一齊炒個痛快，色澤金黃的魚鰾，賣相出色，薄脆可口之餘，片片都散發出濃郁的蟹膏香，而且魚鰾含豐富膠質，夠晒滋陰養顏，食多幾件又何妨？話唔定聽朝瞓醒靚爆鏡！</p><p>咩料：</p><p>鮮蟹膏1両、鮮蟹肉1両、*魚鰾1両、長葱段2両、青瓜3件，豉油、生粉適量。</p><p>速成法：</p><p>1）將魚鰾炸至金黃色，用熱水焗2小時備用。<br> <br> 2）起鑊，爆香魚鰾、長葱段。<br> <br> 3）再落蟹膏、蟹肉，放入魚鰾後埋豉油、生粉芡炒香約2分鐘，最後以青瓜切花伴邊。</p><p>聞煮貼士：想搵平靚正魚肚，去海味舖搵沙爆魚肚就可以。另外記得想食蟹膏要買膏蟹，想食多啲蟹肉就買花蟹。<br> <br> *魚鰾含豐富蛋白質及膠質等，有滋陰、固腎培精等功效，亦有助消除疲勞及幫助手術後傷口迅速康復。</p><p>梅子燜白鱔　酸咪咪送飯最啱</p><p>聞煮價：約$100/4人<br> 需時：25分鐘<br> 係阿媽都識做嘅梅子燜排骨，我哋唔會教你，但加埋白鱔你又試過未？精髓在於梅子激發咗鱔肉嘅鮮甜，入口酸咪咪，令人食慾大增。至搞鬼係排骨都帶有魚香，比一般嘅梅子排骨更吸引，呢味餸至少令我食多半碗飯。</p><p>咩料：</p><p>*白鱔10両、排骨4件（共4両）、土芹連葉2両、酸梅子6粒、上湯1.5升。</p><p>速成法：</p><p>1）白鱔、排骨、酸梅子走油。<br> <br> 2）將所有材料放在用上湯燜20分鐘，臨上碟前落土芹即成。</p><p>聞煮貼士：除咗要揀啲唔太酸嘅梅子之外，落鑊前要先去核，跟住用刀拍一拍佢，再用隻匙羹㩒番啲汁出嚟，咁就出晒味啦！<br> <br> *白鱔即鰻魚，高蛋白質又容易消化，是日本的傳統滋補美食。與其他魚類和肉類相比，鰻魚的維生素B2含量特別豐富，幫助身體吸收營養。</p><p>英文BraisedEelwithPlums</p><p>Ingredients:375geel,4piecesofrib(150g),75gChinesecelery(withleaves),6plumsand1.5literofstock<br> <br> Method:<br> 1)Parboileel,ribandplumsinhotoil.<br> <br> 2)Putalltheingredientsinthestockandbraisefor20minutes.Addceleryrightbeforedishingupandserve.<br> <br> Tips:Sinceplumsplayaveryimportantroleinthisdish,strictlychooseplumsthatarenotsosour.Removethepipsandflattenwithakitchenknife,thenscratchoutthejuicewithaspoon,sothatthetastewillcomeoutfully.</p><p>印尼文BuahMeiMasakBelutPutih</p><p>Bahan-bahan:400grambelutputih,4porsi(jumlah150gram)rusukbabi,75gramseledriCina(samadaunnya),6buahmeiasam,1.5litersupayam<br> <br> Caramembuat:<br> 1.Tumisbelutputih,rusukbabidanmeiasamsebentar.<br> <br> 2.Masukkansemuabahankedlmsupayamdanmasaknyaselama20menit,akhirnyasiramkanseledriCinadansajikan.<br> <br> Tips:Rasameisangatpentingdalamlauk-paukini,jadiAndaharusmemilihmeiyangtidakterlaluasamdanmelepasbijinyadulu,memukulmeidenganpisaudanmemerasnyadengansendoksupayadapatmengeluarkansemuarasanya.<br> <br> 繙譯：語言專家諮詢公司<br> 電話：23648988</p></body></html>