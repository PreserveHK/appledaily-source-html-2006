<html><header><meta charset="utf-8"><title>新年吹雞：咪等年廿八掃除兵團即刻叫</title></header><body><h1>新年吹雞：咪等年廿八掃除兵團即刻叫</h1><p>重有唔夠兩個星期就到農曆新年，想去舊迎新替家居大掃除但又無時間？唔緊要，事關坊間有唔少清潔服務公司，以及僱員再培訓局轄下全港13區的「家務通」助理幫你手，只需打個電話歲晚家居大掃除就唔使煩！但據聞市況大好，要Call掃除特工咪等年廿八至洗邋遢咁戇居，一來收費已較貴，二來為免求過於供再捱海鮮價，所以想叫掃除服務，唔該即刻！	記者：陳偉林<br>攝影：陳偉強、林栢鈞、陳智良</p><p>架生要齊Date人要快</p><p>收到風，經濟好轉，聽聞今年家務助理的人手需求大增。愈臨近歲晚，無論僱員再培訓局的「家務通」、抑或其他私人清潔公司，收費都會愈貴，所以想搵家務助理的話，就要盡早預約啦！<br> 觀乎坊間一般收費，都以2人特工服務4小時為最基本組合，清潔範圍包括一般打掃，如門窗、廁所馬桶、抽氣扇及花灑用具、廚房灶頭與抽油煙機等。惟一般清潔用品以至清潔用具都要由僱主自行提供，特工上門都真係齋清洗，故提提你想洗得徹底，記得買齊架生。木地板亦只作一般清潔及打蠟，要有專業清潔打蠟或其他特別服務要求，預約時另議。<br> </p><p>84小時地獄特訓</p><p>劉青雲、郭藹明夫妻檔賣行廣告，相信唔記得同事A個電話都噏得出23174567。由政府僱員再培訓局統籌的「家務通」助理，全港共分有13個區，每名特工時薪約$70-$75，按地區、工作性質、僱用日子而略有增減。僱主致電預約時，可選擇就近住處區域的協辦機構安排。幫襯「家務通」的最大好處是有政府做後台，每名家務助理事前需接受84小時培訓，經考試合格才被分派工作。而且受過地獄式特訓，有專業導師教授酒店式的洗熨同鋪床技巧，自然就更具吸引力。</p><p>手腳乾唔乾淨　即Check<br><br>清潔特工1號：雲姐（基督教勵行會）</p><p>起底：加入「家務通」助理3年<br> 強項：極速8分鐘之內收拾好有如酒店式的床鋪摺叠；抽油煙機經佢手，油煙拜拜！</p><p>清潔特工2號：芬姐（基督教勵行會）</p><p>起底：加入「家務通」助理3年<br> 強項：「有我抹抽氣扇，廚房包通氣！」</p><p>「家務通」家務助理（500-600呎）<br> 收費：<br> 即日至1月25日大掃除$600<br> 1月26至28日大掃除$640<br> ＊2人4小時計，保險另計。<br> 查詢：<br> 基督教勵行會27168767<br> 「家務通」熱線23174567<br> （需兩日前預約）　　　</p><p>做到100分為止</p><p>「家務通」以外，坊間也有不少私人清潔公司。此家的員工主要從新界社團聯會再培訓中心招聘，家居清潔服務有一定標準外，所包括清潔範圍若僱主不滿意，可要求工作直至滿意為止。但一去到年廿九，服務收費比年廿六或以前飆升50%，唔想捱貴服務就要趁早。</p><p>手腳乾唔乾淨　即Check<br>清潔特工3號：霞姐</p><p>起底：撈家務助理2年幾喇<br> 強項：清潔玻璃咪心急，同一方向好「洗」得。<br> <br> 優閒家居服務有限公司（500-600呎）<br> 收費：<br> 即日至1月25日歲晚大掃除$750<br> 1月26日歲晚大掃除$862.5<br> 1月27日歲晚大掃除$975<br> 1月28日歲晚大掃除$1,125<br> ＊以2人4小時計，包括保險。<br> ＊600呎以上每呎另加$1.2（以建築面積計）<br> 查詢：25808330（需兩日前預約）</p><p>OT至23:00</p><p>有3、4年歷史的家居易，為一間能提供一站式專業家居服務的公司。員工主要為有多年家務清潔經驗的師奶兵團，並以靠一般僱主口碑作招徠。日常清潔工作可算係認真又敏捷，兼且勝在工作時間夠彈性，可夜至晚上11時，真係至體貼繁忙上班族。</p><p>手腳乾唔乾淨　即Check<br>清潔特工4號：珍姐</p><p>起底：家務助理行頭打滾4年<br> 強項：除咗打麻雀，抹窗就至耍家。<br> <br> 家居易服務有限公司（500-600呎）<br> 收費：即日至1月27日歲晚大掃除$600（2人4小時計），包括保險。<br> 每加一小時收$130（2人計）；家居防蟲及消毒加收$500；木地板專業清潔及打蠟另議<br> 查詢：27762900（需三日前預約）</p><p>乜話？商場送摩登馬姐</p><p>家務助理真係咁Hit？以往商場只會送死物，但凡於即日至1月28日期間於大埔超級城、元朗廣場、新翠商場及置富南區廣場，消費滿$300，即可以抽獎形式，有機會贏取「『型』春接福家務好幫手」特別獎，2名摩登馬姐便將於新春前到府上打掃2小時，讓你家居煥然一新。除搬運雜物不包在內，一般清潔及保險亦已包括，呢項商場贈品真有諗頭。<br> 查詢：24743828</p><p>時鐘傭工都要買保險</p><p>1.據香港僱員補償條例第40條訂明，僱主必須替其員工，包括兼職的家務助理購備有工傷補償保險（勞保）。聘用「家務通」助理可向局方購備保險（單次每人$30、兩人$50）；僱主亦可自行向保險公司購買，以利嘉保險顧問為例，價錢每人單次保費為$100（已包政府徵款）、年費$280，啱長期僱用鐘點者。<br> 查詢：25720922（利嘉保險顧問有限公司）<br> <br> 2.聘請僱員再培訓局轄下「家務通」助理，僱主預約時需提交自備僱員工傷保險的保單號碼，或向局方要求購備保險外，若想僱用其他私人清潔公司，亦需查明該公司有否幫旗下員工購備保險，否則違例僱主一經定罪，最高可被判罰款10萬元及監禁兩年。若家務助理在家居清潔時發生意外或工傷，僱主更須自行承擔補償和損害賠償的責任，小心！</p></body></html>