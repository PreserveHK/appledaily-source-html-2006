<html><header><meta charset="utf-8"><title>爆機狂迷：NDS《生化危機》爆機速報揸刀好玩過揸槍</title></header><body><h1>爆機狂迷：NDS《生化危機》爆機速報揸刀好玩過揸槍</h1><p>歷代《生化危機》，都有高手苦練刀仔技巧，一槍都唔開而打爆機！CAPCOM見你班友仔玩得咁開心，喺新推出嘅NDS版《生》度，將刀仔玩法加重，昇華成招式多、可連斬嘅技術，不單攻略途中經常要喪劈，就算爆機後嘅迷你遊戲，都係揸刀仔嚟過關！<br><br>記者：徐影龍</p><p>PROFILE<br> 遊戲類型：SLG<br> 對應機種：NDS<br> 遊玩人數：1至4人<br> 開發商：CAPCOM<br> 普通版售價：$288</p><p>雖然《生化危機》（下簡Bio）喺GBA、iMode手機等流動裝置登過場，不過機能所限，其實都只係掛個名嘅另類作品，唔似得今日NDS版咁，做到當年PS版完全移植之餘，重加入好多過癮玩法，最令Fans夢寐以求嘅係唔使Load碟，開門毋須再呆等，搜索都易啲。</p><p>新加刀仔連環劈</p><p>NDS咁多獨有機能，嚟到CAPCOM手上梗唔會浪費啦！首先玩得最激係新加嘅刀仔模式，當每次開門，便會隨機進入「刀仔Mode」，視點轉為第一身，淨係見到隻手揸住把刀仔。喪屍、喪狗、烏鴉等圍攻過嚟，玩家將手上支觸控筆化成刀仔，睇準時機「劃」落敵人度！橫劈、直捅、甚至兜頭斬都得，招式任揀之餘，重打破歷來刀仔極限，可快速連劈3刀，夠爽喇啩！<br> 要有效擊倒敵人，非亂劈一通就得。學星爺口吻：「刀，並唔係咁劈㗎！」，面對複數以上敵人，如喪屍類，就盡量「一劃」過打兩隻，附加用途係推開佢，免致被後來者圍攻。敵人Down咗，就嗱嗱臨向下插追殺多幾刀，分分鐘KO埋㖭！</p><p>CheckPoint!<br>一擊必殺</p><p>其實刀仔模式隱藏一擊必殺嘅技巧，就係每當敵人攻勢差不多落到身上，再揮刀嘅話就有機會見到白光一現，大部份敵人均應聲倒地，非死即傷！情形就同《鬼武者》最好玩嘅「一閃」技巧一樣，不過每個敵人嘅一閃時機都唔同，試多幾次就可掌握得到。</p><p>用咪做人工呼吸</p><p>話明玩盡NDS，又點會得個刀仔Mode咁少嘢呢？去到決戰大蛇房間之前，不論Chris或Jill，均會遇到START隊員受傷情節，接着就要向住NDS個咪吹氣，幫佢做人工呼吸！筆者唔好彩，搭緊地鐵煲機時遇正上述情節，惟有硬着頭皮、耷低頭起勢吹，當時喺車廂內有幾矚目已經唔敢諗，只好扮冇嘢繼續打機，CAPCOM呢鑊都算大整蠱喇！<br> 操作上跟過往差不多，只係刪減咗第三集嘅翻滾迴避，而欠缺Analog掣下起初着實不慣，不過熟習後已可揮灑自如。最值得一讚係加入L掣揸刀嘅動作，唔使下下入Menu度換武器咁煩，三槍＋兩刀已可搞掂普通喪屍，慳子彈一流！</p><p>CheckPoint!<br>慢慢來不要急</p><p>千萬不要一大口氣咁吹落個咪度，隊友會頂唔順吐血而傷多兩錢重，大家需要好溫柔咁一下一下、細細力咁吹氣先救得番佢。完成後會獲得彈藥補給。</p><p>上芒睇地圖超方便</p><p>NDS版第三樣特色就係Dual芒，下芒顯示遊戲畫面，而上芒就顯示地圖，呢個設計簡直VeryGood！去到邊都可即時顯示，邊個房間未去、邊條捷徑行快啲，都可一目了然，對於經常頻頻撲撲搵道具嘅玩家，實在非常有用！<br> 其他新加元素方面，當然唔少得連線齊玩嘅WirelessPlay，除咗互殺喪屍鬥搶分嘅對戰模式外，重有合力殺敵過關嘅協力模式。齋聽好似幾吸引，不過NDS機能所限，同伴角色只會以顏色三角形嚟區分，當實際玩過後，仍然好似故事模式咁一個人玩，其實都幾無Feel㗎。</p><p>保留元祖氣氛</p><p>新遊戲開始，會有Rebirth同Classic兩個模式俾你揀，兩者在攻略上分別不大，主要係Classic不設第一身視點嘅刀仔Mode，以及敵人數目明顯較少，搭埋Jill嚟玩（Normal），想唔爆機都幾難。當初廠方公布畫面時，其「格仔血」、「模糊狗」着實嚇人一跳，全民直指NDS機能唔掂，CAPCOM夾硬嚟！說句公道話，NDS《Bio》超爛畫面同CG，並非全屬機能之過，須知遊戲背景全是精細硬照，計埋多段過場CG，一張NDS遊戲卡根本放唔晒，取捨下惟有犧牲畫質，換嚟流暢玩法，加上語音對白、出色音樂等襯托，氣氛仍然好《Bio》啫，撐得過！</p><p>爆機獎你喪劈遊戲</p><p>由於玩過元祖《Bio》好多次，故攻略上冇乜點變嘅NDS嘅移植版，筆者可快速攻破。以Jell爆機後除可開啟WirelessPlay嘅Barry外，（Chris則為Rebecca），重新增一個名為MasterofKnifing嘅喪劈模式。遊戲目的為斬盡每關嘅敵人，只要唔受傷，Hit數都可串連落去，而受傷度、Hit數及過關時間等直接影響最後評分，話唔定好似《鬼武者3》嘅「鬼射的」咁，攞到RankS會有無限一閃刀仔喎！</p><p>超難謎題教你解</p><p>由於Game內謎題全部重新設計，有唔少都幾刁鑽吓，屢敗屢試都係搞唔搞。今日就順便公開埋過關之法，等大家唔使玩到發𤷪𤺧！</p><p>綠燈全亮</p><p>中段開始遇到較難嘅謎題，每個綠燈牽引唔同位置嘅紅燈，綠燈之間亦互相影響，總之要着晒佢都幾煩。<br> 答案：順次按D、C、A、E、B</p><p>數獨排列</p><p>在中段會遇到一個類似數獨玩法嘅謎題，將1至9排晒入去看似簡單，不過要符合頭尾、中間之類幾個地方相加嘅總和，數口弱啲都唔掂。<br> 答案：843/591/267</p><p>登入、密碼</p><p>去到尾聲嘅研究所，需要登入電腦開啟閘門，但又唔識睇「File」，更甚係連密碼要着燈先換算到都唔知，幾蝦唔識日文嘅玩家㗎。<br> 答案：Login：JOHNPassword：ADA<br> 第二次Password：MOLE</p><p>限定版超矜貴</p><p>喺日本同台灣，限定版都比普通版遲幾日派貨，而香港行貨雖同步推出，不過限定版數量頗少，缺貨底下曾炒至$500以上高位！限定版除咗一條START特殊部隊掛繩外，重有一個NDS黑色主機皮套，加埋個特大包裝盒，點會唔引死人吖！<br> <br> (c)CAPCOMCO.,LTD.1996,2006ALLRIGHTSRESERVED.</p></body></html>