<html><header><meta charset="utf-8"><title>烈火戰車尖嘴狂飆</title></header><body><h1>烈火戰車尖嘴狂飆</h1><p>PS3年中先有機會推出，《GT5》更係遙遙無期，GT之父山內一典閒着沒事，居然將強項嘅4個轆賽車，改為2個轆嘅烈火戰車推出，重要有齊過往《GT4》改車、考牌等煞食元素，最叫港人高興嘅，係將尖嘴賽道一同收錄！<br><br>記者：徐影龍</p><p>咪以為GT之父搞電單車係外行，之前《GT4》嘅優點喺呢隻《TouristTrophy》（下簡TT）全部發揮，當初驚為天人嘅尖嘴夜景亦會重現，雖然未知行走路線會否不同，不過可在繁忙嘅尖嘴度狂片兩個轆，真係想想也高興！<br> 賽車預計收錄80款以上，而賽道則超過30條，《GT4》聞名嘅紐堡林、尖嘴、紐約等全部落齊，連Rally越野賽都唔放過！遊戲趕在大年初一見街，而且行貨為繁體中文介面，甚麼考牌題目、辣車介紹等全部睇得明。</p><p>換車換衫有排玩</p><p>購買換裝Parts、Tune車自不在話下，最正係連車手嘅戰衣都可自選，由頭盔、手套到戰靴等物件，都可自行配搭，話唔定真係可以襯番套《烈火戰車》嘅華仔戰衣都未定！人物嘅服飾肯定有唔少Items，要儲齊相信都要「走」唔少轉，重未計考牌、儲車、買零件等賽事，呢隻《TT》又係新年煲Game之選啦！<br> 最後一提係「PhotoMode」依然健在，一架YAMAHA喺法國岸邊影相，絕對型到爆！希望能跟《GT4》一樣可將相片抄在USB記憶體度，再Set喺電腦做Wallpaper，咁就真係爽啦。</p></body></html>