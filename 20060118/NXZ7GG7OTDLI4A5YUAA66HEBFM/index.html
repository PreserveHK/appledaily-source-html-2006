<html><header><meta charset="utf-8"><title>食環處：辣住嘴食貴價寶寶鴨煲</title></header><body><h1>食環處：辣住嘴食貴價寶寶鴨煲</h1><p>雖然近日暖番啲，但話晒都係冬天，入黑開餐就更加要搵番啲暖笠笠嘢食，張櫈都未坐暖啲餸已經吹凍晒，食落肚都唔暖胃啦，不過又無理由餐餐都火合吓火合吓打邊爐咁懨悶㗎？食煲仔菜喇，煲好即刻拎上枱，辣住嘴送飯，邊食邊出汗，食完包你㷫過火屎，直頭想剝晒衫褲通街跑㖭呀。<br><br>記者：盧家蕙　攝影：林栢鈞、伍慶泉<br>模特兒：Miu（Savaldor）、Maggie</p><p>砂鍋煮煲仔菜最正宗</p><p>煲仔菜？OK吖，不過咪推介甚麼蘿蔔牛腩、粉絲蝦米喎，毫無特色想搵人食都難。放心，「海景軒」大廚梁輝雄今次搜羅的中國各地刁鑽煲仔菜，齋聽菜名都要𢱑一陣頭，食材雖然離唔開雞鴨豬牛肉，但煮法同其他配料全部都係貴價貨，雄哥說話好官腔：「中國菜式講求色香味俱全，除選料嚴謹外，煮法同盛菜器皿都好考究，煮得煲仔菜就一定要用砂鍋，一煮熟即刻原鍋上桌就最原汁原味。砂鍋嘅好處係熱力可以慢慢滲透出嚟，餸菜無咁易攤凍，所以煲仔菜係冬天必食佳品……」聽落又無吹水喎，事關兩位模特兒拎住兩個煲企街擺Pose差不多半粒鐘，影完相開餐鍋流奶雞重係暖嘅，攤凍少少一樣咁好味。</p><p>砂鍋保溫效力強</p><p>剝晒衫褲通街跑就太誇張，不過食完煲仔菜渾身暖笠笠就珍珠都無咁真，因為盛載煲仔菜的砂鍋有2大優點，一，有續熱保溫效果，好的砂鍋離開火源15分鐘，打開蓋子仍會冒泡；二，因其導熱較慢、加熱時會持續慢慢加溫，不會一下子就過熱而把食物弄焦。</p><p>寶寶鴨煲　$248</p><p>參照山東寶寶鴨的造法，鴨仔細細卻大肚能容，腹腔釀入蘇洛鮑、禿參件、雲南火腿，最後上鮑汁芡，即成餡料豐富的矜貴BB鴨，嫩綠的小棠菜正好中和鮑汁的膩滯感。</p><p>流奶雞煲$148</p><p>雄哥話：「新疆牛羊煮法，用羊奶同羊奶酪煮所以比較羶，改良後的港版流奶雞重芝士味，港人易接受。」</p><p>貴妃梅鴕鳥肉煲$98</p><p>鴕鳥肉是紅肉中的健康之選，低脂低膽固醇肉質依然幼嫩，以酸味味的貴妃梅激發鴕鳥肉的新鮮原味，肉香更盛，酸甜的口感令人愈吃愈開胃。</p><p>大葱羊肉煲$168</p><p>遼寧食法，羊肉燜熟後加入京葱、蒜子，羊肉香軟而不黏口，配合京葱來吃味道才夠厚夠香甜，不過食完啲口氣都幾嗆鼻，記住𡁻番粒香口珠先好落樓。</p><p>啫啫一品煲$178</p><p>雄哥話：「大連做法，燒熟遼參加入帶子和銀鱈魚，澆上豆瓣醬和京醬汁即成。」驚喜的是4件香脆鍋巴，香辣醒神的醬汁令飯焦頓成最索味的必食之選。</p><p>海景軒（27312883）<br> 座位：232個<br> 地址：尖沙嘴海景嘉福酒店地庫2樓<br> 營業時間：星期一至六11:30am-2:30pm，6:30pm-10:30pm，星期日及假期10:30am-2:30pm，6:00pm-10:30pm</p><p>變種煲仔菜一味夠大</p><p>嫌傳統煲仔菜唔夠大堆頭食唔飽？唔使慌，「ThePlace」推出的Buffet就Highlight咗以下幾個巨到似盆菜嘅變種煲仔菜，更以陶瓷煲代替砂鍋，大廚輝哥話：「黑色陶瓷煲夠型仔！」會唔會無砂鍋咁保溫㗎？佢拍晒心口咁話：「分別唔大，信我。」哦，咁咁大鍋又為咩呢？「整到咁大，客人流量大都唔怕唔夠食啦。」收到！</p><p>黑椒牛仔骨煲</p><p>惹味的牛仔骨煲大人細路都鍾意，秘製醬汁混入雜椒、菠蘿，味道更開胃醒神，底層的洋葱更索晒黑椒汁，輝哥笑指：「呢個先係精華所在呀。」</p><p>野菌肉青煲</p><p>對女生嚟講，呢個煲就Goodfit喇，嫌爽口豬頸肉太油膩，可食椰菜、秀珍菇、金菇、鮑魚菇等蔬菜中和番，總算肥唔晒啦。</p><p>韓式雜菜石頭煲</p><p>韓風依然吹到嘭嘭聲，連煲仔菜都玩埋一份，內裏有牛肉、雜菌、甘笋、椰菜同泡菜，加埋個香辣泡菜湯就似足ShabuShabu，勝在火辣辣勁暖身。</p><p>ThePlace（35523200）<br> 地址：旺角上海街555號朗豪酒店4樓<br> 收費：午餐星期一至六成人$160，小童$108；星期日及公眾假期成人$195，小童$118<br> 晚餐星期一至四成人$295，小童$165；星期五至日及公眾假期成人$335，小童$185</p></body></html>