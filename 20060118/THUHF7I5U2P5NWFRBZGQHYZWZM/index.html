<html><header><meta charset="utf-8"><title>勿聽表面之詞 - 左丁山</title></header><body><h1>勿聽表面之詞 - 左丁山</h1><p>物業管理經理Ｋ周時巡視屋邨，豈止與下屬打成一片，與不少屋邨內嘅長者亦混得好熟。經理Ｋ根據多年應付長者經驗，對公關Ｙ講：「長者係要耐心，細心應對嘅，唔好粗心大意，信表面之詞。譬如有活動，你邀請長者Ａ參加，長者Ａ可能話：唉吔，年青人嘅事，唔使預我咯，你哋自己玩啦。於是你信以為真，搞活動唔理會佢，咁就錯咯。你一定要再向佢講多兩次，甚至拉佢去，佢都唔知幾心甜，一定會欣然參加，視你為知己。」公關Ｙ家有年老父母，一聽就明，因為公關Ｙ嘅阿爸，有時話費事麻煩，唔去跟大隊飲茶，自己去搵老友捉棋，係冇作狀嘅。但係阿媽呢，未必噃，唔話畀佢聽有茶飲，佢一定嬲；話畀佢聽，佢條氣順啲，但會話唔去，費事煩；再「挨」多兩次，佢就話都好啦，其實內心甜晒，去飲茶飲得好高興！</p><p>公關Ｙ與經理Ｋ講完，返到公司，下屬報告：「客戶大老闆對我哋講，佢鍾意低調，唔想成日見記者，以免俾人話佢掛住出風頭，但我哋已經約好記者咯喎，大老闆話叫財務董事出面就算，點搞好？驚記者詐型呀！」<br> 公關Ｙ諗咗一陣，問下屬：「大老闆幾多歲？」下屬答：「六十五。」公關Ｙ微笑：「當佢係阿媽可也，大老闆可能係咁意講吓嘅啫，你叫客戶嘅企業傳訊經理『挨』完又『挨』，聽日我又打電話『挨』佢，唔好叫客戶財務董事出馬呀，一定要同記者講，大老闆會親自見佢哋。」<br> 果然不出山人所料，大老闆「經不起」三催四請，話勉為其難，見吓記者。點知電視台一搵攝錄機對住佢，攝影記者猛咁影，大老闆當堂心花怒放，一啲都唔怕醜，與記者談笑風生，愈講愈high。呢勻到公關Ｙ驚嘞，驚大老闆唔依劇本辦事，講多錯多，於是打個眼色，客戶傳訊經理立刻話：「老闆，重要趕住開會，下次再傾啦。」唉吔，大老闆話：「遲一陣先至開會啦，叫佢哋等多陣！」做公關，最緊要識得聽明白「其詞若有憾焉，心則實喜之。」呢類說話，應付阿媽亦一樣。</p></body></html>