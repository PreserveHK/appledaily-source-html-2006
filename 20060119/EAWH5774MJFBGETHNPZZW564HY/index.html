<html><header><meta charset="utf-8"><title>一味窩輪：博日股反彈正路揀9897</title></header><body><h1>一味窩輪：博日股反彈正路揀9897</h1><p>日本股市繼續做火種，最弊傢伙之時，恒指大散200點，埋單跌幅減半，只跌94點。淨係中移動（941）同滙控（005），各跌0.80元，已經包咗恒指跌幅79點。<br> 日經指數最淒涼之時，插低746點，埋單散464點。Livedoor搞出大頭佛，令日經指數兩日內蒸發927點。<br> 日股未來幾日，肯定大波動，只不過難估波上抑或波落。有冇興趣喺日股波動中搵食？<br> 日經指數C輪9897：C輪有6件，睇日股會反彈嘅，揀一兩件埋手，正路之選係9897，6月初夠鐘，輪價50仙（昨跌19%，兩日計埋跌32%），溢價3.4%，槓桿率12.2倍（有效7.8倍），引伸波幅23.9%。<br> 9897係第2大成交金額嘅日經指數C輪，第一大嘅係2253，但溢價太高，唔啱炒。<br> 日經指數P輪2129：P輪有4件，交投唔多，睇淡日股嘅，正路之選係2129，輪價31.5仙（1日升幅13%，兩日升幅27%），12月中到期，溢價9.8%，槓桿率13.1倍（有效5.6倍），引伸波幅22.5%。隻輪溢價嫌高咗啲。<br> 日股香港時間早上開8點，收10點。港股10點開市前，日股可能已郁咗若干百點，日經指數C輪或P輪，一開可能已經裂口。<br> 章盛</p></body></html>