<html><header><meta charset="utf-8"><title>　　單仲偕盞鬼幫禮賓府改名 - 李八方</title></header><body><h1>　　單仲偕盞鬼幫禮賓府改名 - 李八方</h1><p>煲呔入主禮賓府，終於令呢個被人遺棄咗嘅古迹搵個好主人。可惜，禮賓府重未正名，禮賓禮賓，唔通話煲呔只係一個尊貴過客咩，所以好多人都有意見。好似泛聯盟劉秀成咁，佢當年都有份為港督府改名，問佢𠵱家使唔使再改？佢話梗係要啦，重話要英式啲㖭。<br> 劉秀成同禮賓府原來好多淵源，早喺尤德、衞奕信做港督時代，劉秀成不時出入港督府，應邀出席啲高層宴會。佢最記得肥彭年代，話好鬼貪玩嘅肥彭不時請佢哋班專業人士去禮賓府開雞尾酒會，結果個個醉晒咁離開，咁就知道佢哋幾咁盡興。<br> 一班民主派都贊成禮賓府改名，原來佢哋好支持改名做特首府，可惜煲呔唔鍾意，話苦苦聲；跟住佢哋就天馬行空，單仲偕好搞笑咁建議，不如叫特首中南海啦，橫掂煲呔都係香港領導人，點都要隆重其事先得。<br> <br> 傳真︰2623-9278<br> 電郵︰pf_lee@appledaily.com</p></body></html>