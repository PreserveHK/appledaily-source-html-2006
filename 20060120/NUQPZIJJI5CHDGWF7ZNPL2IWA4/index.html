<html><header><meta charset="utf-8"><title>兩公婆最常「翻兜」食店</title></header><body><h1>兩公婆最常「翻兜」食店</h1><p>問Lily最鍾意食乜嘢地方菜，佢諗都唔使諗：「梗係日本菜啦，夠清淡健康嘛，我好怕油膩廣東菜，食完頂住個胃。」好彩老公都係日本菜捧場客，其中二人最經常「翻兜」的日本店首推跑馬地的「吉祥」：「舊年老公生日都係喺度食，初時佢以為得我同佢，其實我暗中約咗十幾個朋友同佢慶祝，當日我重送咗一個親手整嘅熊BearBear畀佢㖭！」唔好睇周國豐平日咁認真，其實佢係熊BearBear擁躉，咁多甜蜜回憶，唔怪得兩公婆翻兜都要嚟幫襯。</p><p>每日返貨：雜錦刺身$530</p><p>刺身每日返貨，有齊拖羅、象拔蚌、北海道牡丹蝦、沖繩海膽，全部不時不吃，Lily自動報料：「我最鍾意食劍魚腩。」拎起蝦頭影相，又話：「好想一啖啜落去呀！」</p><p>5成熟最溶：和牛陶板燒$580</p><p>選用較罕有的M10澳洲和牛，真正入口即溶，可點店舖自製、以2公斤和牛煮成的麻醬牛肉汁，但要試真和牛鮮味，最好梗係乜都唔點燒至5成熟放入口。</p><p>串燒拼盤$138</p><p>講究健康的Lily原來好鍾意食串燒，首選雞軟骨同鵝肝串燒，唔怕熱氣咩？「間唔中唔緊要嘅！」咁膽固醇呢？「結婚前BodyCheck過，醫生話我膽固醇正常，可以繼續食。」女人真善變。</p><p>吉祥（28366992）<br> 地址：跑馬地黃泥涌道1A<br> 營業時間：12:00nn-2:30pm，6:30pm-11:00pm</p></body></html>