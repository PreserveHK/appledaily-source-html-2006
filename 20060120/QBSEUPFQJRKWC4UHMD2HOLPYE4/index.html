<html><header><meta charset="utf-8"><title>一味窩輪：中銀C輪9021靚晒</title></header><body><h1>一味窩輪：中銀C輪9021靚晒</h1><p>日股反彈，港股跟埋。周二周三，兩日恒指唔見296點，昨升189點，收復2/3失地，輪到淡友黑面。<br> 早知1日事，富貴萬千年。前日沙塵滾滾之時，有錢又夠膽識嘅，入市撈底，到昨日收市，已經肥肥白白。交投靜嘅C輪唔計，熱門貨滙控C輪3400，前日最低25仙，昨收43仙，升幅達72%。唔少藍籌C輪，溢價低，槓桿率高，正股只要郁動些少，輪價可升兩成，亦可跌兩成，夠晒刺激。<br> 中銀C輪9021：上周講過，摷中銀C輪炒，都係要揀9068，經過幾日變化，另1隻中銀C輪，又靚過9068，9021是也，皆因升得冇9068咁多。9068收1.09元，升20%；9021收89仙，只升得9%。<br> 9021喺6月尾夠鐘，溢價2%，槓桿率17.6倍（有效10.8倍），引伸波幅16.9%；溢價與壽命同9068幾乎一樣，但槓桿率着數咗（9068槓桿率14.4倍）。<br> 地鐵C輪9073：地產股有勢，地鐵（066）有地產質地亦會有運行，收16.25元，升得0.15元，趁繼續再升之前揀C輪玩。<br> 9073係最佳對象，6月尾到期，輪價99仙，溢價4.6%，槓桿率16.4倍（有效9.3倍），引伸波幅21.2%，呢隻交投最旺。<br> 章盛</p></body></html>