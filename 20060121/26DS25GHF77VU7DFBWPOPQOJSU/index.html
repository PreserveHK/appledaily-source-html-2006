<html><header><meta charset="utf-8"><title>卅二回錯夢猶未夠<br>馮仁昭四圍超：雛鳳鳴擇地再開鑼</title></header><body><h1>卅二回錯夢猶未夠<br>馮仁昭四圍超：雛鳳鳴擇地再開鑼</h1><p>由梅雪詩（阿嗲）同龍劍笙（阿刨）主演、白雪仙任藝術總監嘅粵劇《西樓錯夢》，上年十一月公演時反應熱烈，主辦單位喺今個月四號至二十三號演多二十場。雖然前後夾埋做咗三十二場，但因為內部認購數目實在太多，公開發售嘅門票太少，搞到好多戲迷買唔到飛，無緣欣賞雛鳳鳴演出。<br> 不過馮仁昭收到風，主辦單位為咗安撫呢一班買唔到飛嘅戲迷，打算喺今年內再度公演，只要解決場地問題就可以成事。</p><p>唔想細場做</p><p>噚日馮仁昭打電話向《西》劇策劃小組負責人高王玉琼求證，佢話：「我哋係有咁嘅打算，但香港文化中心同演藝學院今年個期好爆，如果搬去第二個場做，唔係座位少得滯，就係舞台太細搭唔到景，所以都要視乎場地問題解唔解決到。」</p></body></html>