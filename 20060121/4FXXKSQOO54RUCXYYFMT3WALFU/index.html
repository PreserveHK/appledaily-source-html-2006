<html><header><meta charset="utf-8"><title>　　局長示範幾忙都要睇猛片 - 李八方</title></header><body><h1>　　局長示範幾忙都要睇猛片 - 李八方</h1><p>香港青年協會噚日喺金鐘UA舉行《魔幻王國：獅子、女巫、魔衣櫥》慈善試映禮，總幹事王䓪鳴親自出馬，大家當然要畀面，出席名人好多，有演藝界亦有政界。<br> 孫公同林D9噚日忙到死，一個要開房委會大會，一個要主持策發會，但係都趕及開場，重拖住太太嚟，非常恩愛咁款。<br> 《魔幻王國》係迪士尼農曆年推出嘅猛片，故事講四個小孩為咗逃避戰火，意外闖入納尼亞魔幻王國呢個奇幻世界。孫公話，細個時好少睇外國故事，只係識刨《三國志》等中國歷史故事，至於對仔女，就乜都畀佢哋睇，非常開放。<br> 林D9就比較追上潮流，佢話讀大學已經睇過本書，而個女（最近攞咗大律師公會獎學金嗰位）就好細個已經睇咗。林局長睇嚟冇吹牛，因為佢講到個主角最後嘅經過千辛萬苦，終於搵到致勝之道。<br> 八方問兩位局長，農曆年去邊？佢哋都異口同聲話留港消費喎，真係愛港。<br> 噚晚一共籌到四十幾萬，都算唔錯，為咗搞搞氣氛，青協重整咗個破冰儀式，等啲嘉賓攞住把寶劍扮吓嘢，有位小朋友喺台上致送紀念品，點知驚到喊晒，要王䓪鳴𠱁番。<br> <br> 傳真︰2623-9278<br> 電郵︰pf_lee@appledaily.com</p></body></html>