<html><header><meta charset="utf-8"><title>電腦新產品：<br>全新Mac機大膽換腦Fans不離棄：我愛蘋果</title></header><body><h1>電腦新產品：<br>全新Mac機大膽換腦Fans不離棄：我愛蘋果</h1><p>蘋果Mac機同IBM嘅PowerPC，好多人將佢哋畫上等號，不過最近兩者終於分家，無他嘅，IBM掛住供貨畀XBOX360同PS3，似乎將Apple冷落一邊，於是Apple狠下心腸，一腳踢走IBM，將新一代嘅MacBookPro同iMac，全線換上Intel處理器，禮尚往來，Intel亦派出最新內置CoreDuo處理器支持新Mac機，重頭戲MacBookPro更比舊機快4倍！<br><br>記者：許福合　<br>攝影：譚盈傑　<br>ImageGirl：Mandy</p><p>Mac機換上Intel處理器，往時係天方夜譚，就好似PS3用XBOXLive上網一樣咁不可思議！MacBookPro嘅推出，自然將腦界為之一「震」，正如蘋果網頁用不同的引擎來形容轉「大腦」之舉，查實雙方都有好處！</p><p>轉玩Intel處理器</p><p>Mac機轉Intel處理器，並非想像咁簡單，淨睇Config就好似部PC，筆者最關心係新機可否裝Windows呢？Apple嘅答案竟然話有可能！不過官方話唔作任何支援，當然更唔會鼓勵啦。另一驚喜係發現Mac機「心臟」跳快好多，MacBookPro所使用係IntelCoreDuo1.83GHz，由官方提供數據顯示，一般運作比G4快4倍，繪圖方面更有8倍提升！試用時覺得「大咬」軟件速度提升，當用《PhotoShop》執相，一邊聽歌同剪片，就完全Feel到新機嘅Power，即使咁多軟件同時運作仍好順暢，相信係換咗處理器嘅功勞！</p><p>磁性電插頭</p><p>至於MacBookPro機身，仍然可以見到Apple一貫設計風格，與G4時代一樣使用略灰嘅機身，明顯無將機身劃分為兩個時代。使用15.4闊屏幕，機身體積自然有一定份量，但出奇係機身超輕，以15.4吋芒，只重2.54kg，都算少見，屏幕頂重會跟埋iSight鏡頭仔，只要用內置《iChatAV》就可以同時與3位朋友傾餐飽！唔少人喺屋企用Notebook都鍾意插住濕電來用，今次新機重加入貼心設計，叫MagSafe，電源線使用磁性接駁，即使唔小心踢到電線，都唔使驚愛機飛墮地面，據知呢個設計重唔怕電源線磨損，更為耐用！</p><p>PROFILE</p><p>處理器：IntelCoreDuo（1.83/1.67GHz）<br> 記憶體：1GB/512MBDDR2<br> 硬碟：100/80GB<br> 光碟機：SuperDrive<br> 顯示卡：ATIRADEONX1600（128MB）<br> 顯示器：15.4闊屏幕<br> 體積：2.59×35.7×24.3mm<br> 重量：2.54kg</p><p>Mac友意見</p><p>iMac史上最快</p><p>今次換腦事件唔止MacBookPro，連iMac都會一併換芯，新iMac將會用2GHzIntelCoreDuo處理器，淨睇運算就比舊iMac快2倍以上，追求速度一定會滿意，再加上配合ATIRADEONX1600繪圖卡，論影像能力更有顯著提升。如果話MacBookPro能應付多項操作，筆者試用時就認為可以多開一倍軟件操作都無問題，而且配合靚芒加靚繪圖卡，畫質清夾Sharp，執相一流！不過今次新機推出，iMac就明顯被MacBookPro蓋過聲勢，皆因今次Apple似乎有啲偷懶，新iMac外形竟然同之前無咩分別，機身一樣，屏幕依舊，一樣有眼仔，只係加入幾套新軟件，Mac友心聲梗係唔夠喉！</p><p>規格：20/17吋LCD、2.0/1.83GHzIntelCoreDuo、512MBDDR2、SuperDrive、ATIMobilityRADEONX1600</p><p>Mac友意見</p></body></html>