<html><header><meta charset="utf-8"><title>單車女將：踩車女着絲襪凌空跳</title></header><body><h1>單車女將：踩車女着絲襪凌空跳</h1><p>咪以為男仔先識嵌車砌車，女仔一樣掂，換零件、裝避震，女仔對爬山單車的零件一樣如數家珍。三個女仔，六隻手，4分鐘內嵌好一部爬山單車，玩埋衝樓梯、凌空跳都得，以後唔好小看女仔。<br><br>記者：馬靜兒<br>攝影：陳陶鈞</p><p>踩車結緣</p><p>Elaine、Eva和LittleGirl本來互不相識，但都因單車結緣。本來大家都只是各自玩車，平日晚上都在沙田一帶玩，跟其他玩單車的男仔碰面，大家經常傾吓最新的單車情報，邊個牌子的軨盒靚啲，邊個避震好啲，傾吓講吓就變成朋友，幾乎晚晚都一齊玩車。但大家都慨歎：「我哋只係想玩單車，但香港都無地方，即使喺單車徑玩都經常被途人挑釁。夜晚嚟玩，都係唔想阻礙其他行人，但一樣好似過街老鼠，成日俾人趕！」不過，每年都有不少單車比賽，證明玩單車都是健康運動，才有推動力繼續玩單車。</p><p>嵌車實錄</p><p>有理論都要有實踐，最實際的方法，將整架單車拆散，叫三人嵌回原形。</p><p>唔踩瞓唔着</p><p>男友一向玩爬山單車，一次替Elaine裝嵌了一部，她就開始玩單車了。有空就到單車舖，看人家維修、裝嵌零件，見人唧油，就問點解，由唔識問到識。為了省錢，她便自己買二手零件裝嵌，原本要萬二嘅單車，自己拆拆嵌嵌，結果用$6,000砌出一部單車。單車癮甚厲害的Elaine，每晚都要玩單車兩、三個鐘，「唔玩總係囉囉攣！」<br> <br> Elaine<br> 年齡：20歲<br> 職業：文職<br> 玩爬山單車年資：半年<br> 現時座駕：CrossCountry自嵌價$6,000</p><p>砌車都要靚</p><p>外形嬌滴滴的Eva，雖然夜晚跟朋友一齊玩單車，但一樣穿絲襪，扮到靚靚，總之砌車都要靚。「平日一有錢就會買零件，將部車左改右改。有時都唔記得究竟自己花了幾多錢，總之幾乎所有人工都花在單車上，真的買單車零件多過買衫，好彩阿爸有資助。」Eva說她自己主要玩速度，花式較少練習，今次示範凌空跳起動作。<br> <br> Eva<br> 年齡：21歲<br> 職業：秘書<br> 玩爬山單車年資：1年<br> 現時座駕：CrossCountry自嵌價$30,000</p><p>出院繼續跌</p><p>香港女仔玩單車一向好小心，最怕跌損手腳。但LittleGirl跟外國玩單車的女仔一樣毫不錫身，因為自己喜歡玩花式，平日練習難免受傷。有一次練習俯衝樓梯時，單車落地即炒，右手踭先着地，結果當然要入醫院。不過，屋企人都無阻止佢繼續玩。因為心癮大，明知衝樓梯易受傷，她一樣照玩，貪俯衝一刻最有快感。<br> <br> LittleGirl<br> 年齡：17歲<br> 職業：電腦科學生<br> 玩爬山單車年資：2年<br> 現時座駕：FreeRide自嵌價$9,000</p><p>飛樓梯</p><p>由兩層高的樓梯飛出，以蜻蜓點水式在梯級上輕點三下即下地。</p><p>男生示範</p></body></html>