<html><header><meta charset="utf-8"><title>購物狂：官恩娜30mins喪買兩萬五</title></header><body><h1>購物狂：官恩娜30mins喪買兩萬五</h1><p>「有錢就身痕」呢句話非常正確，眼見唔少明星名媛閒來無事就逛名店掃貨，<br>難怪韋家輝都要拍套以購物狂為主題嘅電影。除咗富貴名人外，平民百姓同樣愛shopping，<br>程度同樣瘋狂。就趁電影上畫，搵嚟藝人平民，齊齊交換shopping心得。<br>好有共鳴嗎？咁就要玩個心理測驗，睇吓自己係唔係購物狂喇！<br><br>記者：馬靜兒、黃若茵<br>攝影：陳智良、林栢鈞、伍慶泉、楊錦文</p><p>又跪又拜買皮褸</p><p>《最愛女人購物狂》中嘅丁叮噹最愛買A貨，現實中嘅Ella卻唔理新貨舊貨靚衫靚鞋，只要鍾意就買，連自己都唔知每月使幾多：「幾萬蚊啩？」根據心理學家分析，購物時對金錢概念模糊和無法抗拒購物衝動，已是購物狂徵狀之一。唔係齋吹，有實例support㗎。「試過喺里斯本見到一件靚皮褸，但店主只肯收現金，而我嘅現金早已花光，於是衝入一間中國菜館，又跪又拜咁叫老闆幫我碌卡套取現金，最後套到$5,000買皮褸。」</p><p>家有100對鞋</p><p>佢對鞋又情有獨鍾，屋企收藏皮鞋共100對，其中七八成係高踭鞋。「成間屋都係鞋叠鞋，有時連自己都搵唔番，又或者搵到一隻唔見另一隻。」又試過到巴黎公幹，唔使1分鐘就掃咗個$8,000LV袋；到L.A.又唔覺意喺VictoriaSecret買咗$5,000底衫褲，真係買到唔使諗個隻。</p><p>掃平尖沙嘴boutique</p><p>Ella難得有空，即時衝入尖沙嘴時裝店發洩佢嘅購物慾，唔使30分鐘就喪買兩萬幾蚊貨。</p><p>30分鐘戰績</p><p>1ChloePaddingtonBag	$12,500（A）<br> 2BottegaVeneta皮手繩	特價$1,998（A）<br> 3BluesHeroes短身皮褸	$3,250（B）<br> 4MarcJacob上衣	特價$1,403（A）<br> 5DSQUARED拉鏈外套	特價$1,500（A）<br> 6D-mop銀白色珠仔頸鏈	$1,290（B）<br> 7Moussy鉚釘牛仔褲	$1,990（B）<br> 8adidas波鞋	$1,200（B）<br> <br> 埋單：$25,131</p><p>《最愛女人購物狂》點狂法？</p><p>故事內容講述方芳芳（張栢芝）係個超級購物狂，買嘢買到失業兼經濟陷於危機，於是看患選擇恐懼症嘅精神科醫生李簡仁（劉青雲）。簡仁前度女友丁叮噹（官恩娜）最愛買名牌翻版貨，跟有錢佬窮富（陳小春）臭味相投。最後芳芳做咗簡仁嘅護士，而簡仁亦因芳芳而解決購物選擇上嘅問題。</p><p>唔要着同一套衫</p><p>現實中嘅YoYo係一名買鞋狂迷，波鞋、高踭鞋、長靴都係佢嘅囊中物，家中收藏至少六、七十對鞋。佢話身為藝人，冇理由成日着住同一套衫，所以一到轉季，就會買過一批全新嘅衫褲鞋襪，或到點睛品買首飾，剛剛在上星期就豪使咗六千蚊大買特買。</p><p>掃貨實錄</p><p>YoYo買鞋速度超快，同佢行一轉鞋店唔夠5分鐘就已有獵物。</p><p>今期睇中</p><p>星級買物王<br><br>張栢芝巨額卡數面不改容</p><p>頭號娛圈購物狂，座駕有十多部，狗都有十幾隻。曾大大聲話會改揮霍習慣嘅佢，但一見莫文蔚嘅TommyHilfiger袋時，就即刻叫助手幫佢買。早前，佢喺電視上表示曾收到一張200幾萬嘅信用卡月結單後呆咗兩秒，但唔夠五秒已經諗去邊度買嘢，話佢唔係購物狂都唔得。</p><p>徐濠縈BB用品25萬</p><p>雖然無嘢做，但有陳奕迅呢條大水喉射住，可以供佢每月花15至20萬，當中包括勁請朋友唱K（每星期去兩次，每次埋單六千）、到五星酒店食甜品、一次過喺Marie及D-Mop掃幾萬蚊貨。不過最甘都要數去旅行嘅費用，到日本shopping4日花15萬、泰國花8萬。重有BB房用咗50萬裝修，日用品亦買咗25萬。</p><p>施念慈40個LV袋</p><p>正牌LV狂迷，14歲便開始買LV手袋，每逢推出新款或限量版，佢一定會去撲貨。現在家中約有40個LV袋，絕對係品牌忠實粉絲。</p><p>shoplist</p><p>（A）twist<br> 尖沙嘴新太陽廣場B02店（23772880）<br> <br> （B）D-mop　<br> 尖沙嘴新港中心2樓9號店（28082825）<br> <br> （C）PUMA<br> 九龍塘又一城L109店（31050991）</p></body></html>