<html><header><meta charset="utf-8"><title>耐人尋味：adidas新廣告扮Matrix無人知噏乜</title></header><body><h1>耐人尋味：adidas新廣告扮Matrix無人知噏乜</h1><p>上星期睇到呢個廣告，初頭以為係電影預告，睇落至知原來係NBA木狼球星KelvinGarnett嘅新波鞋廣告。廣告製作認真，出街個個都話好睇，但問一問觀眾，都無咩人知佢想講乜！唔解唔知，廣告係想講Garnett5種性格。	<br><br>記者、攝影：梁學文（部份圖片由adidas提供）</p><p>5個造型5種性格</p><p>今次廣告入面以5個角色去比喻加納特喺場上嘅5種個性，加納特分別化身為戰場上嘅軍官、救美英雄、童年加納特、羅馬驕雄同埋娛人先生，每個角色都代表住加納特個性豐富嘅真性情。加納特嘅演出亦得到導演嘅讚賞，導演NoamMurro話：「如果加納特唔打籃球，可以打電話畀我，因為佢嘅演出實在不錯。」睇來加納特唔打籃球，都可以好似摔角手TheRock咁拍吓戲。</p><p>廣告逐格睇</p><p>5個人得1個睇得明<br><br>李力持：畫面靚但唔知講乜！</p><p>計埋今日，廣告出咗街成個禮拜，好多人睇就睇過，睇過嘅人都讚條片製作認真，拍到好似電影Trailer咁，不過唔講真係唔知想講加納特嘅5種性格。嗯，好似失敗咗啲喎！導演李力持都話：「adidas嘅廣告不嬲製作都好認真，拍到成套戲咁，係一個大製作。Visual上幾好睇，特別係過場效果做得好好，不過想講咩我就唔知道喇，你唔講係5種性格，我真係唔知原來係咁。」睇來adidas近來嘅廣告，都同T-mac個神化廣告一樣，好睇唔好食！</p><p>新鞋Garnett06'─古典外形+新科技</p><p>成條廣告都拍到好似套戲咁，有爆炸場面又有激烈嘅打鬥，製作成本分分鐘高過一部港產片。搞咁多嘢，都係想Sell對新波鞋，咁對鞋又有幾勁呢？新波鞋叫做Garnett06'，加納特都有份設計。因為加納特鍾意經典鞋款Samoa，所以新鞋就糅合古典外觀同新科技而成。功能上，採用a3PowerStructure系統，可以減輕鞋身重量，亦有緩震承托嘅效能。另外，新鞋分別喺鞋頭、鞋脊同鞋舌加入麖皮質料，增添一份時尚感。</p><p>廣告網頁： http://www.adidas.com/hk/campaigns/kg3hk/content/ <br> <br> Shop：<br> adidasshop（27306685）<br> 尖沙嘴海港城2樓2202號舖</p></body></html>