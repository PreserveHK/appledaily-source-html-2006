<html><header><meta charset="utf-8"><title>一味窩輪：中煤輪3411數據唔錯</title></header><body><h1>一味窩輪：中煤輪3411數據唔錯</h1><p>人心未致思變（未致睇淡），但心情肯定冇先一排咁定，驚個市再升而冇貨在手，走寶，又驚因為升得太勁唔走貨嘅話，煮熟嘅鴨子會飛走。是日恒指高低波幅達222點，埋單微跌8點，1隻和黃（013），或者滙控（005），或者中煤（003）的跌幅已包起晒恒指跌幅。<br> 兗煤C輪9530：兗煤（1171）唔聲唔聲，由5.55元彈上5.85元，升幅5.4%，帶起晒兗煤C輪。最勁嘅9726，單日升幅100%。龍虎榜上窩輪，交投通常例牌好少，9726成交金額唔夠90萬。<br> 兗煤喺月初企喺5元邊邊嗰陣，唔少大行出報告，話隻股冇乜用，結果現實情況啱啱相反。兗煤PE已經跌到低低，而同類股神華（1088）又段段有力，結果兗煤就冇依照大行嘅睇法繼續低沉。第日，不妨做相反理論者，太多大行叫沽嘅，掉轉嚟做，買。<br> 𠵱家搵兗煤C輪炒，9530係正路之選，7月初夠鐘，輪價79仙，溢價7.5%，槓桿率7.4倍（有效4.5倍），引伸波幅47.1%。不過，升32%之後先至上車，遲唔遲啲？做塘旁邊鶴算數。<br> 中煤C輪3411：恒地（012）私有化恒發（097）又再失敗，兩隻股票停牌，冇得跌，留番下星期先至跌。系內股票則軟咗落去，中煤（003）唔見50仙，收16.85元，C輪隻隻冇運行，跌幅19%至32%。吼中煤跌至16.50元，博反彈，買C輪3411，隻輪算係有啲成交，數據唔錯，理想買入價65-70仙。<br> 章盛</p></body></html>