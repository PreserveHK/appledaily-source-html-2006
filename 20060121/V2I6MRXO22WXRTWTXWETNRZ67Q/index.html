<html><header><meta charset="utf-8"><title>購物狂：瘋狂買日日剪衫牌</title></header><body><h1>購物狂：瘋狂買日日剪衫牌</h1><p>就算有購物癖都唔一定負面嘅，其實政府好應該多謝佢哋促進香港經濟繁榮，市道暢旺。女有女買，男有男買，不分性別，不分年紀，有人買到好似唔使錢，有人買到要「偷運入境」，又有人買到開舖做生意，重要諗計點保持屋企貨如輪轉……</p><p>Joel<br> 職業：Freelance攝影師<br> 最瘋狂一次：出外公幹買咗架車返香港</p><p>AV狂迷逢新必買</p><p>「做freelance嘅好處係時間多，時間多就可以購物啦！就算朋友遲到半個鐘，我都會買到嘢！」身份為freelance攝影師嘅Joel，雖然人工無保障，每月都要豪使八千，座右銘係「出新款就要買，如果唔係返工為乜？」相機、iPod等AV係Joel嘅購物重點，衫褲鞋襪已經係經常性消費項目，最誇張係有次去日本用10萬蚊買咗架車返香港，重有差不多每朝起身着新衫剪衫牌，但始終都着唔晒。因為購物太多惹阿媽不滿，Joel為咗「偷運」戰利品入屋，每次將買咗嘅衫用透明膠袋包好，再塞入手袋「過關」，咁又俾佢魚目混珠。</p><p>最新戰利品</p><p>10分鐘收穫</p><p>就算朋友遲到，Joel都唔放過等人時間shopping，就在佢等朋友嘅短短10分鐘期間，佢就到附近商店閒逛，當然一定有收穫啦。</p><p>一季掃Joyce15萬</p><p>購物唔一定要上街，好似米蘭站店長Tony，每日就會用最少3個鐘游走於日本Yahoo!拍賣場，因為除新貨好快被搶購一空外，有啲貨喺香港會炒得好貴，日本網則bid得平。當然Tony亦會腳踏實地咁行吓名店，單是秋冬季，佢已於Joyce豪使超過15萬！嘩，每季買咁多，屋企邊擺得晒呀？着過而完好嘅衫，Tony會放到米蘭站二手賣出，咁樣個衣櫃咪可以貨如輪轉囉！</p><p>日日上網bid</p><p>至愛Neighborhood</p><p>Juicy係Neighborhood在港唯一嘅代理，每次有新貨都即callTony睇貨，牛仔褲及羽絨更係佢嘅最愛。</p><p>買嘢買到開舖頭</p><p>Catherine因有個喜歡購物嘅阿媽，所以自小狂買都無人鬧，一年重要去四次日本入貨。「日本買有牌子嘅衫平香港好多喎，點可以唔買！一個篋去，兩個篋返，重要寄多三箱返香港。用咗幾多錢？大約四萬蚊啦！」雖然Catherine只係OL一名，但每月平均都使七千蚊買嘢，約是月薪一半，但日積月累下，結果買到開咗一間水貨店，自此就大條道理入貨，唔鍾意嘅就可以放喺舖頭賣。</p><p>Shopping收穫</p><p>跟Catherine行一轉商場，發覺佢唔新唔買，而且重唔點睇價錢牌㖭！</p><p>shoplist</p><p>A）中原電器行<br> 旺角西洋菜南街36號地下（26283628）<br> <br> B）TheBodyShop<br> 旺角西洋菜街51號C及D舖（23807134）<br> <br> C）DHC<br> 旺角西洋菜南街56號地下（23326002）<br> <br> D）city'super<br> 沙田新城市廣場一期2樓（26033488）<br> <br> E）D-mop<br> 沙田新城市廣場一期411號舖（26022625）<br> <br> F）Otaka<br> 沙田廣場L357號舖（26923098）</p></body></html>