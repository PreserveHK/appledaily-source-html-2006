<html><header><meta charset="utf-8"><title>　　范鴻齡當行會係廚房 - 李八方</title></header><body><h1>　　范鴻齡當行會係廚房 - 李八方</h1><p>行會新貴、中信泰富董事總經理范鴻齡昨日見記者，因為佢間大寶號將又一城一半業權賣咗畀太古，套現六十二億，咁大單交易當然要面對面同傳媒解下畫；除咗范鴻齡自己上陣，佢重首次帶埋大老闆榮智健個大仔榮明杰出嚟見吓世面，成個太傅咁。至於榮老闆就冇現身，唔知係咪小太子唔習慣見記者，抑或怕羞，范鴻齡代佢答晒啲問題，搞到終於有人忍唔住，要求小太子自己開吓聲，不過佢依然一句起兩句止，啲廣東話嘅程度，同佢爸爸一樣咁「流利」，都係聽番范鴻齡講算。</p><p>撐五日制工作</p><p>范鴻齡話，佢去年十月決定加入行會之前，小太子已負起重責，專注公司嘅上海業務；所以唔係因為佢太多公職，要其他人分擔佢嘅工作，而公職雖多，依然可以應付，只不過係將工作時間拉長啲，至於榮老闆個千金榮明方，就負責公司嘅財務。佢重自動報料，小太子個細佬榮明棣啱啱畢業，𠵱家入咗大摩紐約總部喎。<br> 講完公司嘅嘢，八方再問呢位行會新丁，𠵱家政府仍然成日俾人批評，佢入行會有乜感覺？佢居然話：「入咗廚房預咗熱啦，希望唔會熱到支持唔住囉。」咁新年希望呢？答案係：「香港樣樣和諧啲。」<br> 煲呔早前話研究公務員返五日工，行會成員中有幾多人支持呢？范鴻齡話中信泰富○三年已實施五日工作（不過要減五巴仙人工！），佢話，返五日工對大型公司唔會有問題，例如佢有份坐Board嘅中信泰富、大昌行、國泰同港龍，全部已行五日制，工作效率不但冇影響，員工士氣重提高咗㖭，因為大家可以在周末去個短旅行充電，而班高層都好負責任同有團隊精神，冇嘢做周六日就休息，有嘢做就唔休囉，之不過，五日制對中小企同服務性行業就可能有影響。<br> 范鴻齡由商場轉入政壇，睇嚟適應得好快，應付傳媒亦有一手，講嘢亦掂，哈，唔知佢會唔會教番阿妹椒芬兩招呢？<br> <br> 傳真︰2623-9278<br> 電郵︰pf_lee@appledaily.com</p></body></html>