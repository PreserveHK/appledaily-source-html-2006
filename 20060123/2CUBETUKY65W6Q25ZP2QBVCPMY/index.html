<html><header><meta charset="utf-8"><title>Smartphone首配Wi-Fi踩入Cafe幾十蚊極速上網</title></header><body><h1>Smartphone首配Wi-Fi踩入Cafe幾十蚊極速上網</h1><p>歎住杯咖啡上網，又唔一定靠牛龜咁大部Notebook或者PDAPhone先做到！入到Cafe，只要拎住一部身輕如燕嘅手機，你同樣能享受到高達11mbps嘅寬頻上網樂趣！講緊就係呢部來自台灣嘅Smartphone──Dopod577W。佢最耍家係採用咗PDAPhone嘅「專利」武器Wi-Fi技術，上網速度好接近家居寬頻！而且畀幾十蚊月費就可以無限任玩，計落條數，都重抵過逐KB計嘅GPRS！<br><br>記者：陳國輝<br>攝影：譚盈傑<br>ImageGirl：Alice（LB）<br>鳴謝：QuaySideCafe（28562333）</p><p>官方話577W預計二月應有大貨返，有興趣者儲定彈藥啦！你可能會問，當Smartphone與PDAPhone同樣內置Wi-Fi嗰陣，究竟有乜唔同？簡單講，Smartphone係針對鍾意單手操作、機身輕巧嘅人士而設；佢內置Wi-Fi時，玩家只須利用快捷鍵再加十字掣，就能輕鬆瀏覽網頁並操作手機；相反PDAPhone主攻觸屏及手寫識別，彩芒闊度多達2.8"，相對機身就重啲。綜合都係嗰句，各有特色啦！</p><p>配快捷鍵<br>上網更爽</p><p>齋睇個款，大家會覺得佢同O2部XphoneII好似，再重申一次，O2與Dopod本來自同一間手機製造商，兩兄弟個樣梗係似啦！不過XphoneII已屬陳年舊事，577W經過「大翻新」，只保留Smartphone原有直身及大芒風格，至於功能與按鍵就大執過！由於主力賣Wi-Fi，除機側配備啟動快速鍵，唔使慢慢入Menu㩒之餘，屏幕下重有4粒上網專用掣，例如返回主頁、上一頁等，通通有齊！當然，Smartphone不備Stylus操作已屬必然定律，記者嘗試用十字掣碌上碌落睇網頁，除不能顯示Flash外，整體速度都算幾流暢。</p><p>較PDAPhone易上手</p><p>玩PDAPhone好壞各異，正如剛才提過，個芒咁大，當佢做一件文書或上網工具，其實最適合不過，但如果當係一部「平民」手機咁看待，似乎就有所缺失！577W嘅角色算係企喺手機與PDAPhone之間，上網夠晒快之餘，最緊要機身配備咗0-9數字鍵，打電話可直接用手指㩒，唔使篤篤吓；另一特色，Dopod更為此機加入好User-friendly嘅「九宮格」介面，令操作變相簡單咗又易上手；官方表示，正式推出時還有另一款3D版本，可惜喺今次測試機入面未能一睹。</p><p>2.2"QVGA芒<br>影相一流</p><p>咪以為直身機就一定配細芒，你咁諗就錯。雖然，577W嗰度同818Pro接近，不過彩芒闊度就多達2.2"，亦即比傳統上嘅摺機多出1"左右，再加上行QVGA高解像度，用嚟睇片或者影相，出嚟嘅效果都唔差！唯一可惜，係可視角度偏低，個芒斜少少就睇唔清楚；而配合彩芒用嘅130萬像素鏡頭，影相反應好快，同時取景相當流暢，值得一讚。反轉機背，要拆除電池先能夠換miniSD卡，最高支援到1GB，駁埋跟機專用Hands-free聽歌都好啱！</p><p>PROFILE</p><p>處理器：TIOMAP850<br> 記憶體：ROM64MB/RAM64MB<br> 系統：WindowsMobile5.0<br> 制式：GSM四頻<br> 體積：107.54×46.2×17mm<br> 重量：106g<br> 通話時間：300分鐘<br> 備用時間：250小時<br> 主要功能：6萬5千色彩芒、130萬像素鏡頭、Wi-Fi、miniSD卡、MP3鈴聲Outlook、藍芽、紅外線、USB</p></body></html>