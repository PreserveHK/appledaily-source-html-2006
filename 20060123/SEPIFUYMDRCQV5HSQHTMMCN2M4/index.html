<html><header><meta charset="utf-8"><title>租車拜年：租車拜年辦年貨$4,500一星期</title></header><body><h1>租車拜年：租車拜年辦年貨$4,500一星期</h1><p>一到新年，辦年貨、買桃花、拜年，頻頻撲撲，隨時重要走勻港九新界十九區，出出入入無架車代步好麻煩，伸手截的士？好襟計喎老友，橫竪要畀錢的士哥哥賺，倒不如用呢筆錢去租架車好過，加上租車公司咩類型嘅車款都有，多用途家庭車、高載客量7/8人車、重有型格車仔，就連豪華房車都有，咁就繼續睇落去，睇吓下面幾款推介，睇啱租定都差唔多。<br><br>記者：黃婉冰<br>攝影：楊錦文<br>鳴謝：生意滔<br>Model：Ricky、Kenny（Salvador）、子朗、茹、Krphur（D8）</p><p>周租$4,500　辦年貨必備<br>本田CRV（AVIS）</p><p>多功能四驅車最好係有個大尾箱，可以放置大量雜物，座椅可作靈活變化，以增加尾箱可用空間，成架單車都放得落，用來買年貨一定無問題。尾箱的活動玻璃尾門，可以在狹窄空間下提取物件。<br> <br> 租價：日租$1,000，周末特價（星期五至一）$2,000；周租$4,500。送車及收車另加$100-$200不等，視乎地點而定。</p><p>重有得揀：日產Presage（大昌）</p><p>租價：27/1-30/1或28/1-31/1租$2,800，27/1-31/1$3,200，連送車服務（只限地鐵沿線），收車服務須另行收費，超時時租$150/小時。</p><p>$2,800豪房歎住拜年<br>平治S350（AVIS）</p><p>一般租車公司租BENZ都要連埋司機一齊租，但AVIS就可以淨係租車唔使要司機，雖然租費比一般車貴，但新年流流個個都珠光寶氣，唔襯番架「豪房」又點得？加上車廂舒適，設備高級，豪歎一次半次都唔拘。<br> <br> 租價：日租$2,800，周末特價（星期五至一）$5,800；周租$12,800，送車及收車另加$100-$200，視乎地區而定。</p><p>重有得揀：凌志ES300（AVIS）</p><p>租價：日租$1,200，周末（星期五至一）$2,400；周租$4,800，送車及收車另加$100-$200不等，視乎地點而定。</p><p>拍拖兜風行大運<br>重有得揀：MINICOOPERConvertible（AVIS）</p><p>兩支公唔使去拜年，租番架車仔去遊車河吹吹風，呢個Idea都唔錯！想遊得有型有格，開篷車係首選，好似近期人氣爆燈嘅開篷MINICOOPER，一身BloodyOrange外形已勁搶鏡，襯埋電鍍倒後鏡、Xenon頭燈同車頭拉花，坐住佢同女朋友遊車河行大運，勢必惹來全街人注目！<br> <br> 租價：日租$1,200，周末特價（星期五至一）$2,400；周租$4,800，送車及收車另加$100-$200不等，視乎地點而定。</p><p>重有得揀：本田Jazz（AVIS）</p><p>租價：日租$680，周末特價（星期五至一）$1,360；周租$3,000，送車及收車另加$100-$200，視乎地區而定。</p><p>日產MARCH（大昌）</p><p>租價：27/1-30/1或28/1-31/1租$2,000，27/1-31/1$2,300，連送車服務（只限地鐵沿線），收車服務需另行收費，超時時租$150/小時。</p><p>一家大細滿載而出<br>本田Odyssey（君怡）</p><p>一家大細有老有嫩，唔使諗，首選實係家庭車。近年家庭車大都集合舒適、穩陣同上落方便多個優點，其中本田Odyssey就係其中之一，七個座位有高載客量，最緊要係佢內櫳夠闊，老人家同細路仔上車好方便，一車過載晒全家去拜年，唔使同人逼巴士、爭的士！<br> <br> 租價：27/1-1/2或1/2-6/2租$2,900，另送Shell$100油券一張。</p><p>重有得揀：日產Elgrand（君怡）</p><p>租價：27/1-1/2或1/2-6/2租$2,900，另送Shell$100油券一張。</p><p>豐田Estima（君怡）</p><p>租價：27/1-1/2或1/2-6/2租$2,900，另送Shell$100油券一張。</p><p>租車最好滿25歲及兩年牌齡</p><p>1.租客年齡須滿25歲及擁有兩年或以上牌齡，若其中一項未符合要求，所繳付的按金會更多，若然未夠年齡但合乎牌齡，則須翻查過往駕駛紀錄，再視乎紀錄而定。但做法會因應每間車行而有不同。<br> <br> 2.取車前切記與登記人員或負責職員一同檢查車身有沒有花痕或凹痕，若發現有花，最好先與職員說明並作記錄。<br> <br> 3.若不幸被抄牌，如只被抄車牌（即違例泊車），可於還車時連罰款單及罰款交予車行代交罰款；如連人帶車被抄牌，車行收到控告信後會翻查紀錄，再找違例司機處理，有些車行會要求客人自行繳交。<br> <br> 4.租車按金其實係汽車保險，是因應車主牌齡、年齡及車款而定，由幾千到幾萬元不等，建議以信用卡付按金，因不會即時過數，簽帳單待原車歸還時便會銷毀。<br> <br> 5.車行會入滿油先交車畀租客，租客還車時亦要入滿油，若未有入油就交車，車行會另行收取入油手續費。</p><p>SHOPLIST</p><p>1.AVIS（28906988）<br> 2.大昌行租車易（27682277）<br> 3.君怡客運租車有限公司（28183222）</p></body></html>