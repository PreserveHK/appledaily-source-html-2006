<html><header><meta charset="utf-8"><title>新年吹雞：新年吹雞　應景年花康乃馨犬</title></header><body><h1>新年吹雞：新年吹雞　應景年花康乃馨犬</h1><p>重有唔到一個星期，就踏入農曆丙戌狗年，去年因紅火蟻事件影響，唔少香港的惜花人望而卻步；今年市況向好，臨近年尾又遇上乍暖還寒的天氣，令年花較去年開得更盛放，「花月佳期」不如快快同家人去買番啲應節年花度新歲啦！<br><br>記者：陳偉林<br>攝影：周旭文、陳偉林<br>ImageGirl：Cake</p><p>迎狗花藝擺設　$580-$800（a）</p><p>狗年就有花店想出以專人特別剪裁的狗仔花藝擺設賀歲，寓意瑞氣吉祥。主要以港人喜歡的康乃馨製造，皆因康乃馨除有較多顏色選擇外，成熟康乃馨的盛放花瓣，重可以塑造出短毛狗仔的形態，逗人歡喜，但由於製作需時，須三天前預訂。</p><p>矚目新貴　紅紫黃大熱</p><p>據花墟龍頭店繽紛園藝的陳小姐及山城花藝負責人賴榮春話，查實今年市道唔錯，多咗人有購買年花意欲，之不過早前受到食環署連日洗街的影響，商販少咗入較大型的年桔及桃花售賣，令兩者價錢較去年有兩成增幅。但以土種或水養的鮮花類而言，其中以日本蕙蘭、中國新品種的牡丹，重有蘭花、水仙等，都頗受人客歡迎。至於話今年有甚麼新花款，除有新培植的日本蝴蝶蘭、朱頂蘭外，還有新品種的芍藥等，都好啱作為新興的年花㗎！至於今年大興嘅花卉顏色，就以紅、紫及黃三色最為大熱。</p><p>勁多客冧<br>日本蕙蘭　$350起/一菖（a）</p><p>上位中的日本蕙蘭，可說是「新花王」，頗受客人歡迎。勝在易於打理，不需經常淋水，約一星期一次就夠。<br> 點揀：花形盛放而色澤悅目。</p><p>多壽多福大種萬壽菊　$1,000/盆（b）</p><p>一般萬壽菊開花有限，色澤亦無咁鮮明。此大種萬壽菊真係繁花盛放，得體好多。屬一年生植物，須曬太陽及水份充足。<br> 點揀：花序形態美觀，枝葉碧綠平均。</p><p>金菠蘿蘇鐵　$300-$450/盆（b）</p><p>葉下有如菠蘿的形態，取意金菠蘿，另寓意年生貴子。一年生植物，須曬太陽及充足養份。<br> 點揀：枝葉形態碧綠平均。</p><p>五光十色新種細芍藥　$70/盆（b）</p><p>話明係新種芍藥，特別在開出的花朵並非單一種色，而是同時帶有紅、黃及白色。<br> 點揀：留意外觀是否夠鮮豔。</p><p>王者之花日本蝴蝶蘭　$350/一菖（a）</p><p>一般蘭花不會一菖開那麼多花及體形那麼大，故其有王者之花之稱。一星期淋一次水，由根莖浸至底，忌污水，早上可曬太陽。<br> 點揀：花蕾多而花形大。</p><p>早開晚收水中蓮　約$58/一頭（d）</p><p>日出而作日入而息正好用來形容水中蓮。泰國出品，一頭有兩至三朵，趣致在晨早開花，至黃昏就收埋，有花開富貴的含義。<br> 點揀：揀一頭兩花養份更為平均，色澤會更好。</p><p>四朵紅花朱頂蘭　約$45/一枝（c）</p><p>紅噹噹兼夾開花大，啱晒農曆年。特別在一菖花有四朵花開，形態優美悅目。鍾意自己插吓花嘅就最啱。<br> 點揀：首選色澤鮮明。</p><p>賀歲老相好</p><p>佳記花園負責人佳哥話，今年天氣乍暖還寒，令桃花的開花期正切合農曆新年的到臨，想行轉桃花運者正宜入手。至於水仙，重有唔到一個星期就係農曆新年，宜買已經𠝹好的。另外年桔同五代同堂等傳統意頭年花，當然唔少得啦！</p><p>買𠝹好嘅水仙　$30/一個頭（b）</p><p>買經已𠝹好的水仙頭，切忌揀圓頭同多枝葉，事關長身的水仙頭才有較多菖數，而水仙頭周圍枝葉多，則會影響主幹的養份吸收，是必要將周圍的枝葉摘掉，水仙的主幹菖莖才會開花。<br> 點揀：要揀長身的水仙頭，並狠心將水仙頭周圍的枝葉摘掉，主幹菖莖才會有足夠養份。</p><p>乍暖還寒合時桃花　$380-$650/棵（約4-6呎）（b）</p><p>揀桃花兩年生的樹幹色澤較淺，開花時候花瓣顏色亦見得淡紅；至於超過兩年生的桃花，樹幹色澤則較深黑，開出花瓣顏色卻來得鮮紅奪目，又以土生的桃花較水養矜貴。<br> 點揀：揀靚桃花要係由底開花先，枝幹唔好過密要有多白點（花蕾）。</p><p>盤滿缽滿精品硃砂桔　$880起/盆（a）</p><p>年桔比桃花更適宜擺放家中，此盆硃砂桔用了新的插法：留意全部桔的PatPat都是倒吊向外，望落更感盤滿缽滿，吉祥意思亦更強。<br> 點揀：果實大而不下垂，粒粒分布平均，葉子有光澤。</p><p>五代同堂五指茄　$480起/盆（a）</p><p>意頭十足的五代同堂，舊花新Packing，紮成一大棵的形態，更具觀賞價值。宜放於光線明亮窗台，不能直曬，隔1-2天淋水。<br> 點揀：果實飽滿，色澤金黃。</p><p>售賣點</p><p>（a）中西花店（28454212）<br> 地址：中環威靈頓街50號地下<br> <br> （b）佳記花園（27927440）<br> 地址：西貢大涌口路DD217<br> <br> （c）繽紛園藝（23809136）<br> 地址：旺角花墟道16號地下<br> <br> （d）山城花藝（27873372）<br> 地址：旺角洗衣街221號地下</p></body></html>