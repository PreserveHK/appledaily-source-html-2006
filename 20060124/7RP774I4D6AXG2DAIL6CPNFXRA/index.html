<html><header><meta charset="utf-8"><title>　　石禮謙講紅酒唔受煲呔玩 - 李八方</title></header><body><h1>　　石禮謙講紅酒唔受煲呔玩 - 李八方</h1><p>煲呔早前開咗支八二年Lafite同金勞詹歎，搞到好多政界中人都好眼紅，覺得煲呔禮待金勞詹喎。<br> 之不過呢，歎紅酒呢家嘢，唔係貴價就好味，反而同邊個飲，搵邊個做酒伴重緊要。石禮謙Abraham好坦白咁話，講飲紅酒，都係同三個猛男司局長，包括唐唐、肥馬同葉Sir飲先係真正享受，因為佢哋三個一歎酒就好輕鬆，就算係邊摸酒杯底邊談正經嘢，都唔會好似煲呔咁硬邦邦。言下之意即係話同煲呔飲紅酒，都唔係好矜貴咋喎。<br> 呢期泛聯盟組黨新聞滿天飛，Abraham就猛話做緊研究咋，至少三至五個月後先成事，冇咁快搞掂。不過，Abraham就大大聲話，如果要組黨，唔擔心冇人，重係「大把貨」嗰隻，單單何鍾泰個工程師學會，就有成三百幾人，如果都入黨，就冇有怕。<br> 佢重話，組黨主要目標唔係直選，反而係培訓多啲人畀政府委任，真係同大方向背道而馳，唔通專業界別真係覺得委任制好到唔使取消？<br> <br> <br> 爆料熱線：29290000、27860099<br> 報料傳真：26239278<br> 報料電郵：pf_lee@appledaily.com</p></body></html>