<html><header><meta charset="utf-8"><title>超貴顯示卡有捧場客</title></header><body><h1>超貴顯示卡有捧場客</h1><p>𠵱家一部電腦售價一般係講緊6、7千左右，如果係自己砌部，個Config已經可以搞到好勁吓，直頭可媲美伺服器級別，你話一張圍埋要5、6千嘅顯示卡，重有邊個會幫襯？以現時兩大陣營nVIDIA同ATI都各自有GF7800GTX同X1800落場，淨係數記憶體就已經用到512MB，畫質梗係靚到飛起，同時售價亦貴到嚇人；7800一般標價$6,000，而X1800CrossFire就要$5,000，即使普通卡都要$4,500左右，呢類超級裝備一向得個擺字，買嘅人唔多，不過要想睇睇個樣都唔容易，據知貨量非常稀有，筆者行過幾間都無卡睇，有間重標住限量發售㖭！</p><p>Athlon643000+繼續當紅</p><p>因為Athlon643000+停產，兼代理都無貨供應，基本上場中存貨賣完就無，售價自然繼續炒起！場中報價一般係$1,180左右，比上兩個星期貴咗近$100，係近排腦場搶手貨，有部份客買唔到3000+或嫌貴，就索性畀多幾十蚊改買3200+，所以亦令3200+供應緊張，有店舖更預計話會升價，要買就要留意。<br> 記者、攝影：許福合<br> 查詢：Centralfield（23870272）<br> 地址：深水埗高登電腦中心1樓10-16A,58,68B,100號舖</p></body></html>