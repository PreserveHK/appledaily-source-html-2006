<html><header><meta charset="utf-8"><title>財經評論：港台唔一定要用公帑</title></header><body><h1>財經評論：港台唔一定要用公帑</h1><p>議員同香港電台高層要懷疑政府受政治壓力干預香港電台編輯獨立，乃人在其位無可厚非，但佢哋冇需要一竹篙打一船人，將所有商業原則運作嘅報章雜誌電台電視通通一律講成政府喉舌。保飯碗還保飯碗，但係為乜無端端要抹黑市場呢？<br> 利世民一向講事實，無錯港台唔少節目都有好高欣賞價值，但呢啲成就並唔代表一定要由公帑找數先至做得出。既然議員同香港電台高層都當正市場係洪水猛獸，利世民就畀個非謀利獨立模式大家參考下。<br> 美國人對政府非常之唔信任，亦都唔贊成政府搞傳媒。雖然美國無官辦電台電視台，佢哋嘅NationalPublicRadio同PublicBoardcastService就可以靠捐款運作，而且製作出嚟嘅節目一啲都唔輸蝕。<br> 利世民計過數，香港電台最貴嘅其實係電視部，佢哋一年開支大概2億。呢個數目包括近600個鐘頭節目，一個鐘頭成本30幾萬，就當佢同𠵱家嘅電視台拆帳，應該可以收番七成以上成本。至於電台方面，七個電台其實每個鐘頭嘅成本只不過3000蚊樓下。</p><p>每70人一人每月捐$250</p><p>假設節目方針內容完全不變，按照𠵱家嘅收聽收看率，香港電台係一個非常有吸引力嘅傳媒。就算要以廣告收入補貼運作，亦可以將廣告收益定一個上限，要廣告商排隊，淨係呢點都已經可以令香港電台中人繼續有飄飄然感覺啦！<br> 其實要籌錢又有幾難呢？香港舊年有幾間比較有組織嘅慈善機構，佢哋都籌到過億善款。香港電台有七個台加幾百個鐘頭節目，要籌款又有幾難呢？<br> 假設合作籌款目標係3億，當中有一半同其他機構對分，只要香港每70人之中有一個忠實支持者願意每個月捐250元，香港電台就已經可以自負盈虧。<br> 自負盈虧有乜好？香港電台以後永遠都絕對唔使再睇高官面色做人，乜呢個唔係佢哋最希望嘅結局咩？<br> 利世民</p></body></html>