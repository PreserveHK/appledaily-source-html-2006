<html><header><meta charset="utf-8"><title>電腦新產品：Notebook平過砌機acer搶爛市六千有找</title></header><body><h1>電腦新產品：Notebook平過砌機acer搶爛市六千有找</h1><p>中國人有個傳統──年尾收爐！不過acer就話有好嘢使乜收埋；新出嘅TRAVELMATE2413LMi，15"靚芒、行CeleronM370、配802.10b/g無線上網，震撼價$5,990落場！好多黃金砌機佬都話，砌部差唔多規格嘅Desktop都要貼住呢個價，絕對有搶爛市之嫌。吓？重話覺得貴？試諗當一部半吊子PDA手機都要賣成6?千蚊嘅時候，一部功能齊全、大牌子（唔係百佳牌更唔係黃金嘜）嘅Notebook都係$5,990，你就知有幾抵！<br><br>記者：朱崇德　攝影：林栢鈞　<br>ImageGirl：YoYo<br>鳴謝：A-Grade（23609911）</p><p>PROFILE</p><p>處理器：CeleronM370（1.5GHz）<br> 顯示屏：15"TFT<br> 記憶體：256MB（優惠期加送512MB）<br> 硬碟：40GB<br> 光碟機：ComboDrive<br> 顯示卡：內置Intel915GML<br> 綱絡連接：802.10b/g、LAN<br> 操作系統：WindowsXP家用版<br> 尺寸：363×275×24/32.9mm<br> 重量：2.74kg<br> 查詢：Vision（31642228）</p><p>黃金砌機佬都話抵</p><p>雖然市面好早已有自砌Notebook，不過以acer呢啲咁大牌子殺入腦場，的確對黃金嘜砌機好有影響。我嘗試砌番同2413LMi相若規格嘅15"芒Desktop，除咗CPU因冇1.5GHz改行Celeron2.8GHz、硬碟差唔多價所以加大到80GB外；砌機價原來都要成$5,320！真係有啲超出我預計之外，感覺幾受壓吓！有啲估唔到2413LMi操作咁順，可能新機、裝程式少嘅關係啦！不過要讚底板Display能力，睇碟勁順！我諗部砌機嘅話要加多張四百零蚊嘅DisplayCard先有相同效果！</p><p>買機最緊要知行情！唔計插住濕電嗰啲「假Notebook」，現時腦場一部普通Notebook，入門價大概由$6,000中至$8,000餘不等；行內人一睇2413LMi個標價，就覺得有能力衝破好多人買機嘅心理關口！據香港代理Vision表示，跌破六千呢個價位，係acerNotebook嘅首次。加埋大牌子同完善售後服務，真係幾殺吓！</p><p>名牌機跌破關口</p><p>齋睇規格，畀筆者嘅感覺係一部「實用機」！處理器行CeleronM370（1.5GHz），一般文書處理或上網絕對應付裕如，對於一般文職工作嘅搵食用家，係一個低成本有效益嘅選擇。實試時，一開機就嚟一個藍畫面！大家唔好搞錯以為佢「當機」，其實是acer為大家預設嘅Setup模式，選WindowsXP的中文版/英文版、設定時區時間、建立多個User名稱，短短幾分鐘就做好簡單個人化設定，唔覺得自己郁手會好難做，但就係多咗份大廠機嘅體貼。</p><p>睇DVD完全冇窒</p><p>2413LMi另一不足處，就係RAM太少！256MB雖然達最基本需求，但用落一定有拉住拉住嘅感覺；所以廠方由呢一刻至二月中，會多送512MB優惠（共768MB），用落醒神得多。<br> 光碟機行DVD+CD-R/W嘅ComboDrive，跟機送《PowerDVD》，好明顯叫筆者測試佢個影像能力；15"XGA顯示屏，解析度都有1,280×799，感覺都叫光猛清晰，而且影像幾穩定，冇乜閃爍嘅感覺。顯示卡雖是整合於底板內的Intel915GML3Dgraphics（最高128MB分享記憶體），不過效果良好，睇咗整套DVD都冇遇過「窒格」情況，如果大家唔係夾硬操勞佢打《Doom3》，相信點用都冇問題。</p><p>上網做Paper一流</p><p>32.9mm嘅機身厚度，唔算得上好纖巧吓，不過2.74kg嘅重量，都總算可以攞出街用吓，唔使話巧立名目，甚麼DesktopReplacement。驚喜者是雖然咁廉價，但一樣加咗802.10b/g無線上網功能、LAN同Modem等必需功能。可能2413LMi真係定位於商務用機，所以機尾亦多加了一個VGA輸出插口，方便大家外接顯示屏作Presentation。<br> 試玩個人觀感，是Keyboard設計值得一讚，打字「衝程」夠長、字粒夠大，以Notebook嚟講都算相當好打，好少話誤按，不過「數字鍵」結合於「英文字符鍵」之內，就需要稍作適應；另要一讚芒底的熱鍵，跟機有《LaunchManager》自訂指定程式，用落相當有彈性。</p></body></html>