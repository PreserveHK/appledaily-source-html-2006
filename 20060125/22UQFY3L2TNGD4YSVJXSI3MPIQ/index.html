<html><header><meta charset="utf-8"><title>新年吹雞：9樓D座迎春模範單位</title></header><body><h1>新年吹雞：9樓D座迎春模範單位</h1><p>數吓手指，重有四日便到農曆新年。正忙着為屋內添置富有節日色彩的賀年裝飾品，但每年揀親都一定搞到頭痕痕，無他，款式一年比一年多，花多眼亂之禍！好彩有個Friend，肖狗不特止，家在九龍住正9樓重要係Dog座，「狗狗不盡」布置了以下這家示範單位做參考。<br><br>記者：招佩珊<br>攝影：林栢鈞、譚盈傑<br>模特兒：謝俊璋、方頌瑜@Salvador<br>服裝提供：裕華國貨</p><p>隨便入嚟參觀</p><p>壹.兩米超長大滾球$168（d）<br> 全長232cm的金色滾球串，寓意財源滾滾來，由屋頂拖到落地板，代表財源由年頭滾到去年尾。<br> <br> 貳.串串金福字串$25（c）<br> 呢類用閃令令紙做的大大條掛飾，聖誕節就用得多，新正頭有全金、全紅，有黏上迷你金元寶圖案，呢款就以福字為主題。<br> <br> 叁.應年3D狗$26.9（a）<br> 揀賀年裝飾物都會視乎該年所屬生肖，而今年應年就要揀狗仔飾，若嫌卡通狗太過稚氣，呢度有4隻真狗帶埋個福字同你賀歲。<br> <br> 肆.曉郁曉唱財神爺$888（c）<br> 呢位身高64cm的財爺認真落力，唔單止向前向後郁敬晒禮，亦將手中的揮春又開又合同恭祝大家招財進寶，更會播出賀年音樂。<br> <br> 伍.唔使膠紙都貼得$19（b）<br> Size為38×30cm的Kitty靜電貼紙揮春，唔使用膠紙，以毛巾將要貼落的玻璃面抹拭乾淨，撕去底紙即可貼上，可重複使用。<br> <br> 陸.爆唔響大炮仗$85（b）<br> 「爆竹一聲除舊歲」，奈何喺香港放炮仗係犯法，於是市面上有大大小小的假炮仗頂替，一係唔掛，一掛就掛呢款長26cm的大炮仗，夠晒搶眼。<br> <br> 柒.玩得擺得迷你獅$128（d）<br> 兒時見啲大哥哥舞獅，羨慕死，但買唔起兼舞唔起，惟有笠住張毛巾被扮晒嘢，家陣啲細路真幸褔，百幾蚊可以買到隻迷你獅玩，當裝飾品亦得。<br> <br> 捌.霹靂發聲桔$49.9（b）<br> 實情盆玩具桔高12cm，特別之處係㩒一下盆底個開機掣，便會發出爆竹響聲止心癮。</p><p>心水掛飾<br><br>麥兜賀歲　$29/個（e）</p><p>麥嘜麥兜今年改行正經，祝大家「長年好笑」同「新春大利」，換上布料軟綿綿，摸上手好似佢哋嚿肉──腍。</p><p>閃燈夠照$50/對（f）</p><p>負責人話呢款閃燈揮春係佢哋首創喎！新年開Party開着佢確係夠氣氛！</p><p>傳統剪紙$5（c）</p><p>福字揮春參考中國傳統剪紙藝術製成，但換上可貼在玻璃的膠貼，方便易貼。</p><p>立體多啦A夢$29.9/對（a）</p><p>賀年飾物佔半數都係呢類立體款式，當中包括戴了卜帽的多啦A夢，肥嘟嘟夠晒Cute。</p><p>扮5代同堂$24（b）</p><p>不得不佩服Sanrio家族班設計師，竟將Kitty化身成5代同堂，身邊同事話佢怪相，但個人覺得好過癮！</p><p>年年有魚$45（d）</p><p>以中國繩結作設計的掛飾，長100cm，一雙紅錦鯉放在筲箕上，寓意年年有餘。</p><p>狗仔飾<br><br>史諾比幫你儲錢$69.9（a）<br></p><p>𢭃埋咁多利是，唔可以亂咁揮霍，買個可以當埋做擺設的史諾比錢箱，一定可以𠱁到細路仔儲蓄。</p><p>實用月曆$35.9（a）</p><p>呢款擺設隻狗仔揹住元寶形月曆卡，唔鍾意可以改插相片。</p><p>搖搖寶$55.9（a）</p><p>老一輩的人話「人搖褔薄」，呢款擺設剛好相反，起名做搖搖寶，擺設靠感光而搖動，搖吓搖吓，的確無一般擺設咁死板。</p><p>售賣點<br></p><p>（a）吉之島（28846888）<br> 鰂魚涌康山道2號康怡廣場（南座）<br> <br> （b）崇光百貨－銅鑼灣店（28338338）<br> 銅鑼灣軒尼詩道555號<br> <br> （c）裕華國貨（23840084）<br> 佐敦彌敦道301-309號<br> <br> （d）生意滔（34223101）<br> 旺角洗衣街127C地舖<br> <br> （e）春田花花幼稚園（28915211）<br> 灣仔活道24號地下<br> <br> （f）瀛富科技（25463911）<br> 西環德輔道西345-345A號地下D3舖/維園年宵市場檔位180</p></body></html>