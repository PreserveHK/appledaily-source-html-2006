<html><header><meta charset="utf-8"><title>Hea：我很醜，可是我很勁</title></header><body><h1>Hea：我很醜，可是我很勁</h1><p>二十年前趙傳有首《我很醜，可是我很溫柔》，舊年又爆出個李笑好，兩者都示範着外表唔靚但有內在美一樣掂嘅例子。勢估唔到今年NikeAirMax360會再一次印證有實力唔靠樣嘅道理。唔少波鞋友都讚360function勁，提供全方位氣墊保護雙腳，4位跆拳道港隊成員更即席測試佢嘅功能，不過講到個樣就勁……耍手擰頭。<br>記者：梁學文<br>攝影：黃子偉，林栢鈞</p><p>跑300公里無洩氣</p><p>今次推出的AirMax360就是結集過去二十年經驗，做出一對無中底，鞋底淨係得air嘅運動鞋。AirMax360意思係360度全方位保護雙腳，採用360度大氣墊，屬於Air系列中最強嘅。全掌有air可以避免中底退化，令運動鞋更耐用，即使跑300公里，air嘅壓力依然存在，避震能力仍然咁堅。加上外底採用BRS橡膠，提升抓地力，增加耐用程度。</p><p>外形史上最差</p><p>功能係史上最勁，外形則可能係史上最差，今次嘅AirMax360無論係鞋款設計或是配色，都較過往遜色，尤其配色，雖有反光物料，但較先推出市場嘅銀色紅色，望上去似玩具鞋，並唔討好。鞋身雖採用cyberfeel設計，但吸引唔到一班貪靚買家，有波鞋友更話寧願買舊款都唔要新款喎。據聞AirMax360依然搶手，市面只餘小量，估計新貨最快要過咗2月才來港。</p><p>Nikeshop（23779660）<br> 地址：尖沙嘴柏麗大道G33&amp;34店</p><p>跆拳道港隊試鞋</p><p>為咗測試AirMax360係咪可以全方位保護雙腳，搵嚟成日要跑步練氣和腿力強勁嘅跆拳道港隊成員着上波鞋勁飛踢，試試有乜嘢反應。</p><p>潘振浩試腳踭</p><p>測試方法：cutdown起勢踢，以腳踭落地。<br> 測試結果：好似有個airbag墊住。<br> 對鞋幾舒服，踢完壓落去好似多個墊咁，落地都唔怕痛。</p><p>區卓賢試全掌air</p><p>測試方式：轉身踢旋腿，試試落地感覺。<br> 測試結果：包得實，有大大個air避震。<br> 對鞋入面好似有個橡筋套包住隻腳，好正！</p><p>朱子媛試抓地能力</p><p>測試方法：Side-kick勁踢<br> 測試結果：無PK，重心腳能抓實地面。<br> 鞋嘅底部有好多似釘嘅紋，可以咬實地面唔跣腳，令我可以踢高啲，不過個款唔靚。<br> </p><p>楊志華試落地</p><p>測試方法：凌空反旋踢，試重心落地會唔會拗柴。<br> 測試結果：無拗柴亦無受傷。<br> 着咗360落地嗰下好平衡，就算腳踭落地先都唔怕整親。但我對AirMax90比佢靚10倍。</p><p>20年光輝歲月</p><p>潮人話樣醜</p></body></html>