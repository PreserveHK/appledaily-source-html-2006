<html><header><meta charset="utf-8"><title>食環處：<br>求醉150種Tequila任揀唔怕死就嚟</title></header><body><h1>食環處：<br>求醉150種Tequila任揀唔怕死就嚟</h1><p>酒入愁腸愁更愁，女仔失戀求醉千祈咪落Bar，俾人有機可乘就死火喇，今日由兩位靚女模特兒親身示範，介紹一間售賣150種Tequila的墨西哥餐廳，高檔得嚟又可以畀個機會自己放縱食慾，之後歎番幾杯酒精濃度達40度的Tequila，一醉解千愁，唔好諗男仔一齊摸酒杯底，一句到尾唔怕死就嚟喇！<br>記者：羅灝汶<br>攝影：譚盈傑<br>模特兒：Bibee&amp;Cates</p><p>失戀求醉記</p><p>失戀雙姝，Bibee因為男友要去外國讀書而分手、Cates就踢爆男友係劈腿王。Twins剛好一齊分手，簡直傷心欲絕，惟有狂食減壓，借酒消愁。</p><p>飲Tequila跟Sangrita</p><p>150種Tequila全用100%龍舌蘭釀成，飲嗰陣會跟杯Sangrita，負責人話：「Sangrita成份有辣椒仔、紅菜頭、西芹鹽、番茄汁、AnchoChili同鮮青檸汁，用嚟沖淡Tequila嘅濃烈酒精味。」不過小記試過一啖Tequila一啖Sangrita咁飲，因為後者味道辛辣，感覺係辣上加辣掯上加掯。</p><p>喪劈Tequila分三級制</p><p>「Agave」絕對稱得上全港提供最多Tequila的餐廳，算你每日試5款，要試勻晒150種Tequila要整整1個月。先拋書包，Tequila可以分為2大類，一係絕少輸出外國的美國同墨西哥獨有土產貨，𠵱家介紹的150種Tequila就屬於第二類，即係出口貨，不過邊類都好，Tequila酒精含量都超高至38%-40%左右，製法與威士忌相似，唔同在於威士忌用麥釀成，而Tequila則用龍舌蘭。<br> 龍舌蘭是土生植物，所以新鮮釀成的Tequila有種強烈泥土味，以釀製時間長短分三級制，第三級最貴第一級最平，第一級叫Blanco（Silver&amp;White）只釀60天顏色透明泥味最重，第二級是Reposados（Rested）釀2至12個月，泥味最少但木桶味重，第三級是Anejos（Aged）釀1至5年，泥味與木桶味最平衡，掯得嚟最好飲，至於用Tequila溝成的Cocktail，則叫Margarita。</p><p>狂𡁻正宗墨西哥</p><p>雖然話失戀大過天，但女仔酒量淺，唔想咁快醉都係打定底穩陣，想放縱食慾？「Agave」一樣照顧埋你需要，以下推介碟碟都好味到唔停得口，食到你變肥婆都重得呀。</p><p>炸豬肉餡餅$130</p><p>豬肉炸得香噴噴，餡料重有芝士、洋葱，配酸甜綠色自製醬汁，好易入口保證愈食愈開胃。</p><p>焗Panela芝士$98</p><p>傳統墨西哥菜，大嚿Panela芝士加牛至汁、橙汁、橄欖油放入焗爐焗，賣相靚味道清新。</p><p>香檸浸鱸魚$75</p><p>純青檸汁煮鱸魚，跟上的1碟墨西哥粟米片唔鹹勁香脆，蘸鱸魚汁食超醒胃。</p><p>牛肉串燒$55</p><p>最平實的一種串燒，蘸自製Guava-Chipotle醬汁，味道非常香濃，真係食過翻尋味。</p><p>食客有Say</p><p>Agave（28663228）<br> 地址：灣仔駱克道93-107號地下C&amp;D舖<br> 座位：80個<br> 營業時間：星期日至四12:00nn-2:00am，星期五及六12:00nn-4:00am</p></body></html>