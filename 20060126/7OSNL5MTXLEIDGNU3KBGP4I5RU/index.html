<html><header><meta charset="utf-8"><title>于仁泰憑電影寄殘障心</title></header><body><h1>于仁泰憑電影寄殘障心</h1><p>電影《霍元甲》導演于仁泰日前接受本報記者訪問，談到《霍》片主要鼓勵年輕人要自強不息，他說：「李連杰想憑呢部戲話畀年輕人聽，做人要自強，為國為民，犧牲自己。外國人有個錯覺，覺得中國功夫片九十分鐘裏面，有八十分鐘係打戲，裏面嘅中國人覺得唔滿意就打，其實有違功夫嘅俠義精神。」</p><p>拍戲改變性格</p><p>李連杰曾指出《霍》片中失明的月慈反映了于仁泰的內心世界，自小患有小兒麻痹症的于仁泰說：「我細個就有小兒麻痹症，好自我封閉，自從鍾意拍戲後，個人先至開始改變，李連杰可能講中我嘅心意，月慈係代表緊我，我都唔知。」<br> 于仁泰又回憶起年輕時拍電影的情景，他說：「當年曾志偉、林嶺東同徐克一班人唔食飯就一齊傾戲，個個傾到好high，大牌檔嘅夥計都知我哋係邊個，當年好多觀眾入場睇戲，見到我哋會同我哋講點樣拍先好，同𠵱家有好大分別。」<br> 採訪、攝影：張俊銘</p></body></html>