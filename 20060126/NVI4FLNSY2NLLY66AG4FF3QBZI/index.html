<html><header><meta charset="utf-8"><title>電腦新產品：DELL新機快七成雙核心一腦二用</title></header><body><h1>電腦新產品：DELL新機快七成雙核心一腦二用</h1><p>由Intel力推Centrino平台Notebook，除咗Mac機有新CPU外，連PC都已進入第3代CentrinoDuo，今次新平台將已經喺桌面電腦廣泛使用嘅雙核心處理器技術，轉用到Notebook身上，自然吸引到各大廠商支持，最近DELL就推出旗下首部雙核心處理器嘅Inspiron9400，效能加倍提升，就好似用緊兩部電腦一樣爽快，同時屏幕亦得到提升，用上Notebook少見嘅17吋闊屏幕，打機睇戲視線都更闊落！<br><br>記者：許福合　<br>攝影：陳盛臣　<br>ImageGirl：Yuki</p><p>雙核心處理器</p><p>雙核心技術喺桌面電腦上用咗一段時間，已經成為相當普及功能，相信唔少用家都親身感受過雙核心方便，最主要係可同時應付更多軟件運作，突顯出新一代處理器喺多工作業嘅優勢，舉個例子，用家可以同時進行影片編輯同打機，舊一代處理器要逐項工作處理，雙核心就不同，可以睇成一個核心負責影片編輯，另一邊處理遊戲影像，由於兩者唔受對方影響，用起上來自然快得多，即使一般軟件操作，據Intel數據顯示可有70%效能提升，所以一向同Intel扯唔上關係嘅Apple，最近亦將旗下MacBookPro換上CentrinoDuo，可見被各方睇好。<br> Inspiron9400使用CentrinoDuo除咗效能得到提升外，其電池亦都變得更耐用，透過處理器製程優化同使用DeeperSleep技術，當電腦處於靜止狀態時，可完全停止處理器運作，計計埋埋可以慳番唔少電。</p><p>特大17吋芒</p><p>當見到呢部Inspiron9400屏幕時，可能唔少人都問呢部究竟係Notebook定Desktop呢？事關9400用上一個17吋闊屏幕，以一個17吋LCD來講，其顯示面積已經比得上一個19吋CRT芒，其Desktop空間之大，足以放得落多個軟件同時操作，配合CentrinoDuo多工特點，實在非常啱使，筆者試過開個《PowerDVD》睇戲，旁邊再開多個視窗揀相、《Outlook》都無問題，相當好用，唔使好似細芒轉軟件要慢慢喺TaskBar搵！9400個芒重用上特設TrueLife技術，亮度同對比度都相當唔錯，若於室內使用，筆者甚至覺得太光刺眼，要校暗來用。Centrino平台一向都包埋顯示卡，不過內置通常都比唔上外置，所以9400就另搵外援，加張NVIDIAGeForceGo7800，淨係顯示卡就已經內置有256MB記憶體，打起機上來真係逼真好多，唔講都可能分唔到原來係Notebook造出來嘅畫面。</p><p>機身硬淨唔怕扑</p><p>為咗防止用家將部機拎來拎去時撞壞機件，9400機箱重用上鎂合金材料製造，據講經過測試，過冷或過熱都唔受影響，即使輕微撞擊仍可確保資料安全，筆者試用時重發現機身周圍有唔少通風口，即使用咗一段時間，都只係有微溫，散熱方面就明顯比上一代Centrino優勝！新一代CentrinoDuo對無線支援亦更廣泛，除原有802.11a/b/g外，亦加入對802.11e支援，雖然現時未算普及，不過功能更多應無用家會反對吧！DELLNotebook一向喺硬件上非常有彈性，出機時可以直接到DELL網頁選擇Config，例如最高可將記憶體加至2GB，價錢由$13,499起，視選擇硬件而定。	網址：www.dell.com.hk</p><p>新機四圍Look</p><p>CentrinoDuo測試</p><p>CentrinoDuo係咪真係咁強？筆者就找來一部上代Centrino與9400作一比較，以下就係用著名測試軟件《PCMARK05》所取得測試成績。<br> 從數字顯示，整體效能大約提升咗3，不過要留意核心處理器提高效能同時，亦可同時處理多項工作，實際操作時，工作效率就絕對不止提高3！<br> <br> 測得分數：<br> CentrinoDuo	2,850<br> Centrino（Sonoma）1,857</p><p>睇片測試</p><p>筆者揀咗最近推出《驚心洞嚇》來試機，雖然全套片勁多黑位，不過喺Notebook芒上睇戲質素都算有交代，絕對唔會有黑到睇唔到嗰隻，另外重要一提，筆者睇片時，背後加埋掃毒軟件Scan毒，畫面亦完全唔覺窒，真係唔講都睇唔出！</p><p>用家意見</p><p>PROFILE</p><p>處理器：IntelCoreDuoT2600（2.16GHz）<br> 記憶體：512MB（最高2GB）<br> 屏幕：17吋UXGA<br> 硬碟：100GB<br> 光碟機：DVD+/-RW<br> 顯示卡：nVIDIAGeForceGo7800（256MB）<br> 操作系統：WindowsXP家用版<br> 體積：41.5×394×288mm<br> 重量：3.49kg</p></body></html>