<html><header><meta charset="utf-8"><title>新年吹雞：廚房鹼　浴室酸　唔使㨘鑊甘</title></header><body><h1>新年吹雞：廚房鹼　浴室酸　唔使㨘鑊甘</h1><p>年廿八洗邋遢，傳統習俗點懶都走唔甩！喺咁繁重的家居清潔大行動裏頭，相信至花時間同精力，就梗係離不開家庭主婦經常出入的廚房同廁所浴室。若然想過個開開心心又潔淨的農曆年假，咁就要立即坐言起行，只要適得其法繁重的大掃除都會變得輕而易舉㗎！<br>記者：陳偉林<br>攝影：楊錦文、伍慶泉、陳偉林<br>ImageGirl：Winnie</p><p>專家教必殺技<br><br>1.酸鹼有道</p><p>基督教勵行會家務通二級培訓顧問林Sir話，家居清潔要養成定時習慣；使用清潔用品重要「適得其法」：一般中性洗劑pH值約5.5，雖不傷皮膚，但未必可完全清洗污垢，因廚房油迹要用鹼性較重的清潔劑，相反浴室多用帶鹼性的梘液用料，不妨選用酸性重的洗劑清潔，明白這基本法則咁就事半功倍。</p><p>2.醃迹兩粒鐘</p><p>林Sir話若大掃除時候即時清洗爐具或抽油煙機，又或者大力用沾有清潔劑的抹布揩拭油迹，都只會費力而未必有好功效，反而在油垢積存的位置預先噴上清潔劑「醃」一至兩小時，之後拭抹會來得容易又乾淨。</p><p>浴室　兩大重災區<br><br>災區一：馬桶臭名遠播</p><p>唔使多講，廁所馬桶可說是最藏污納垢的地方，想鏟除斑斑污迹同滋生臭味的源頭，咁就要從抽水馬桶的水箱入手。<br> </p><p>呷醋好環保</p><p>1.先關上馬桶入水掣，放走滿載的沖廁水，繼而開漂白水用刷清潔水缸。定時倒入開稀的漂白水入水缸可防細菌滋生。</p><p>2.再用潔廁液注入馬桶內壁，待數分鐘。用潔廁刷清洗馬桶四周內壁，再注滿水缸用水沖刷，包保馬桶光潔如新。環保法是以醋代替專門潔廁劑，灑醋後停留約一小時然後擦拭沖洗。</p><p>災區二：浴缸範圍至大</p><p>浴缸範圍大，牽連花灑頭、水龍頭、浴簾及牆磚。逐一教你點至可洗得其法。<br> </p><p>酸檸除浴缸皂迹</p><p>每天使用浴缸後，都宜以清水洗一遍。肥皂迹以稀釋的多用途濃縮清潔劑噴到污迹處，用海綿抹擦後過淨。還有頑固污迹，可用切半檸檬清洗，先後過清水及以乾布抹乾。</p><p>去水口淋梳打水</p><p>去水口定期以牙刷混和廚房用清潔劑洗刷。至於去水管道大可在晚上入睡前以開稀的梳打水倒入水槽，待翌日再用清水沖刷。</p><p>花灑頭牙籤撩</p><p>花灑頭易被水垢堵塞噴水口，宜拆下用牙刷揩刷，再用牙籤協助開通噴水口。然後用熱水加入少許食醋浸洗花灑頭，一併洗掉外殼的水垢。</p><p>牙膏刷水龍頭</p><p>用舊牙刷蘸上牙膏，刷洗水龍頭金屬部份至光亮。瓷磚牆亦可以同一方法清洗霉蝕部份。至於浴簾則可以稀釋漂白水浸洗。</p><p>廚房　最緊要消脂<br><br>頭號肥嘟嘟：「醃」抽油煙機</p><p>日日吸住大量油煙的廚房用抽油煙機，原來亦非想像中難對付，大可依林Sir教路，預先噴灑清潔劑於抽油煙機四周同內裏扇葉「醃」吓先。</p><p>二號肥嘟嘟：鏟走抽氣扇油垢</p><p>拆下扇葉及配件，以清潔劑清洗；外框則以蘸上清潔劑的濕布抹拭；內身的千年油迹，不妨先用小鏟蘸小量清潔劑輕輕擦走油垢。</p><p>三號肥嘟嘟：開暖水抹爐頭肥膏</p><p>煮食爐不僅容易沾上油迹，爐頭四周重好易積聚食物殘渣，嚴重起來重會影響同堵塞爐火的燃點。<br> </p><p>重未洗完？<br><br>洗菜盆要暢通</p><p>檸檬吸雪櫃除<br></p><p>置檸檬片於雪櫃內可吸除異味。雪櫃外壁及內櫳亦可以檸檬水洗抹，加強去除雪櫃雜亂的食味。</p><p>微波爐臭味一叮</p><p>雖說廚房基本上要用鹼性洗劑，但對於有異味的煮食具，如微波爐、焗爐等，都宜利用檸檬辟味。連切片檸檬的檸水放入微波爐叮約五分鐘，再以抹布輕拭內壁及外殼，便可洗淨微波爐。	</p><p>掃除架生<br><br>專對付廚房頑固污迹$15.8（a）</p><p>專用來對付廚房油迹的威潔士消毒去迹劑，內含除菌新配方，清潔污垢之餘同時殺菌消毒。</p><p>有把柄鐵絲球好㨘$15（b）</p><p>日本出的有柄鐵絲球刷，唔怕刮損手，當個球用耐咗變殘，只要換上新的鐵絲球便可，好就手。</p><p>爐頭刷刷走煤屎$36.8（b）</p><p>對付爐頭污迹，可考慮呢款以金屬絲製成的刷頭，既可刷走爐邊污糟物，重唔會刮花爐頭表面。</p><p>HCL配方好啱洗$12.9（c）</p><p>莊臣潔廁得加入HCL配方，針對香港以海水沖廁的情況，噴於廁盆待2-3分鐘便能分解污迹。</p><p>99.9%細菌無得留低$32.9（a）</p><p>自沙氏疫情，香港家居清潔點少得漂白水？除消毒清潔及漂白外，聲稱99.9%殺菌。</p><p>售賣點</p><p>（a）全線惠康<br> *惠康售價以收銀機作準<br> <br> （b）崇光百貨電話：28338338<br> <br> （c）全線實惠電話：26638833</p></body></html>