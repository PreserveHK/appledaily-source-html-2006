<html><header><meta charset="utf-8"><title>飯聞煮派：麥玲玲煮5味夾生肖食住行運</title></header><body><h1>飯聞煮派：麥玲玲煮5味夾生肖食住行運</h1><p>睇姻緣就話要夾時辰八字啫，原來食飯都要夾一夾生肖㗎！堪輿學家麥玲玲唔單止識指點迷津，重同佢奶奶一齊大顯身手煮咗四餸一湯㖭！師傅話如果你犯太歲或有災星纏身，食飯嗰陣記住睇過度過先好起筷，想狗年行運行到落腳趾尾？要對號入座喇！<br><br>記者：盧家蕙　<br>攝影：何家亮<br>示範：麥玲玲及何老太　<br>鳴謝：盧阿媽</p><p>八寶羅漢齋雞猴兔蛇補身好</p><p>聞煮價：$30/4人<br> 需時：20分鐘<br> <br> 麥師傅教落：「屬雞嘅朋友有病符，容易身體虛弱；屬猴嘅有天狗同吊客，多咗機會出門，容易水土不服；屬兔嘅有咸池同桃花，屬蛇嘅就有紅鸞，兩種朋友都因易惹桃花，應酬多咗容易食滯，食多啲齋清吓腸胃都可以化解㗎！」</p><p>咩料：</p><p>竹笙1両、雲耳8朵、金針1両、甘笋1段、荷蘭豆5両、生根8個、髮菜半両、紹菜半棵、上湯1碗、鹽、糖、生粉適量</p><p>速成法：</p><p>1.將各種材料分別洗淨，切段。<br> 2.加少許油及清水以洗淨髮菜，再把生根拖水。<br> 3.燒熱少許油，倒入所有材料炒香，加上湯及鹽、糖。<br> 4.煮至汁將近收乾，埋一生粉薄芡即成。</p><p>聞煮貼士：</p><p>雲耳、金針等菌類可能有輕微木味，如果食唔慣，可以先飛一飛水，既可清木味又可除去雜質。</p><p>發財好市龍牛狗添財氣</p><p>聞煮價：$80/4人<br> 需時：45分鐘<br> <br> 麥師傅教落：「屬龍嘅朋友有大耗、屬牛嘅朋友有貫索、屬狗嘅朋友有太歲。大耗、貫索星都係主破財，屬狗嘅朋友今年重犯埋太歲㖭，注定今年無咩財氣。不過食番碟髮菜蠔豉，希望來年可以轉危為機啦！」</p><p>咩料：</p><p>生菜6両、蠔豉8隻、濕髮菜1両、水300毫升、鹽1/3茶匙、糖1/4茶匙、蠔油1/2湯匙、薑片少許</p><p>速成法：</p><p>1.先將蠔豉用水浸半小時，清洗去沙。<br> 2.油爆香薑及蠔豉，加鹽、糖、蠔油及水煲至腍身，後加上髮菜一起煮熟。<br> 3.將生菜炒熟，蠔豉放面，調味料淋面即成。</p><p>聞煮貼士：</p><p>如果唔好彩買咗啲腥味重嘅蠔豉，可以先用薑汁同燒酒起鑊炒，可以減輕腥味。</p><p>鮑你開參鼠最矜貴</p><p>聞煮價：$500/4人<br> 需時：17小時<br> <br> 麥師傅教落：「屬鼠嘅朋友今年百毒不侵，吉星拱照，食鮑參就最啱佢身份。」</p><p>咩料：</p><p>鮑魚8隻、海參1條、雞髀菇2-3隻、蒜頭適量、甘笋片（作裝飾）</p><p>速成法：</p><p>1.先把鮑魚煲16小時，海參及雞髀菇切段。<br> 2.爆香蒜頭，加入雞髀菇及甘笋片。<br> 3.放入海參一起兜熟，最後加入鮑魚炒熟，放甘笋片即成。</p><p>聞煮貼士：</p><p>原來鮑魚除咗貴，煮前都幾花功夫，先以薑葱出水，早一日煲佢十幾粒鐘，煮嗰陣再用蒜茸爆香，咁就一定腍身無腥味！</p><p>英文BraisedAbalonewithSeaCucumber</p><p>Ingredients:8abalones,1seacucumber,2-3drumstickmushroomsandproperamounteachofgarlicandcarrotslicesfordecorationpurpose<br> <br> Method:<br> 1.Braiseabalonesfor16hoursandsectionseacucumberanddrumstickmushrooms.<br> 2.Sautegarlic,addindrumstickmushroomsandcarrotslices.<br> 3.Addinseacucumberandstirfrytogetheruntiltheygetcooked.Finallyaddinabalones,stir-fryuntilcooked,thenaddcarrotslicesandserve.<br> <br> Tips:<br> Apartfrombeingcostly,abalonesalsotakealongtimetocook.Soakabalonesinboilingwaterwithgingerandspringonionfirst,thenbraiseforovertenhoursonedayinadvance.Finally,sautetogetherwithchoppedgarlictomakethemtenderandgetridoftheirfishysmell.</p><p>印尼文MasakPaohiDenganTeripangLaut</p><p>Bahan-bahan:8buahpaohi,1lembarteripanglaut,2-3buahjamurpahaayam,bawangputihsecukupnya,irisanwortelutkhiasan<br> <br> Caramembuat:<br> 1.Masakpaohiselama16jam,potongkecilteripanglautdanjamurpahaayam.<br> 2.Tumisbawangputihhinggaharum,lalutambahkanjamurpahaayamdanirisanwortel.<br> 3.Masukkanteripanglaut,adukrata,akhirnyatambahkanpaohidantumishinggamatang,hiasidngirisanwortel.<br> <br> Tips:<br> Sebenarnyapaohitidakhanyamahal,tetapijugarepotuntukdimasak.Seharisebelummemasakresepini,Andaharusmerebuspaohidenganjahedanbawangprei,masakselamabelasanjam.Laluketikamemasakresepini,Andajugaperlumenumislagipaohidenganbawangputihhinggaharumagarterasalunakdantidakamis.<br> <br> 繙譯：語言專家諮詢公司，電話：23648988</p><p>年生貴子虎人嗒完順晒氣</p><p>聞煮價：$20/4人<br> 需時：1小時<br> <br> 麥師傅教落：「因為屬虎嘅朋友有三台吉星，旺事業㗎，但相對亦有指背星，話明指背，即係俾人篤背脊啦！食番個糖水潤吓，條氣自然順番晒！</p><p>咩料：</p><p>白蓮子2両、花生肉2両、桂圓肉2両、紅棗（去核）2両、清水8杯、冰糖適量</p><p>速成法：</p><p>1.用清水浸蓮子2小時，清水過面煮20分鐘。<br> 2.花生飛水沖淨，放入煲中倒8杯清水煮沸，改慢火煮30分鐘，加蓮子、桂圓肉及紅棗肉煮40分鐘，加冰糖即成。</p><p>聞煮貼士：</p><p>浸完蓮子除去蓮芯，咁就唔會有苦澀味啦！</p><p>蝦蝦大笑馬豬羊食咗好心情</p><p>聞煮價：$50/人<br> 需時：20分鐘<br> <br> 麥師傅教落：「屬馬嘅朋友有空亡、屬豬嘅有晦氣、屬羊嘅有三刑星，佢哋都容易有情緒，成日苦瓜乾咁，人際關係相對較差。其實唔使成日皺晒眉頭嘅，食番碟蝦蝦大笑咪大家happy囉！」</p><p>咩料：</p><p>中蝦8隻、青、紅、黃椒各1隻、椒鹽1/2茶匙、水2湯匙。</p><p>速成法：</p><p>1.剪去蝦尾部、頭尖部份及腳，將蝦及青、紅、黃椒清洗，去籽、切幼絲及瀝乾。<br> 2.燒熱3湯匙油，煎中蝦兩面各2分鐘，上碟。<br> 3.燒熱半湯匙油，炒起青、紅、黃椒絲及椒鹽，加入蝦及水冚蓋煮半分鐘即成。</p><p>聞煮貼士：</p><p>成日都煮到啲蝦軟腍腍唔夠彈口？其實只要先將蝦挑腸，索乾蝦身後先落鑊炒，重要用猛火兜，咁啲蝦肉自然無沙石又爽身啦！</p></body></html>