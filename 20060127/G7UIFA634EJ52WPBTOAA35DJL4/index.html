<html><header><meta charset="utf-8"><title>食環處：是日劏和牛平食A5肉眼</title></header><body><h1>食環處：是日劏和牛平食A5肉眼</h1><p>是日劏頂級A5級日本和牛，片片柔軟嫩滑有雲石般的細緻脂肪紋理，打邊爐淥兩淥放入口即溶，做人要識食，食得和牛記得揀最正的肉眼位，反正價錢平一截撐得過。	<br><br>記者：羅灝汶　<br>攝影：陳盛臣　<br>模特兒：Jason&amp;Cates</p><p>價錢大眾化</p><p>「上尚」主打頂級和牛，老闆Joe話：「我有間專賣新鮮肉類嘅『ChillClub』喺九龍城，可以用較低成本引入到和牛，將呢種人間極品大眾化。」有幾大眾化先？「出面A5牛一人份量大約180gm，賣至少$450，我就180gm賣$296，牛肉有齊證書無花假，保證入口即溶。」<br> 香港到𠵱家都重禁售日本牛肉，和牛從何而來？話說日本和牛身嬌肉貴，每日用清酒擦背做Massage，飼料重會混入啤酒，久唔久重會放音樂畀和牛聽㖭。瘋牛症後和牛移民澳洲，1997年北澳洲KobeCuisine成立，呢個和牛供應商到𠵱家養緊超過46萬隻牛，啲牛肉係堅定流，睇KobeCuisine有無發出證書就知嘞。至於牛肉等級，則以肉眼部份的紋理評估，澳洲分為M4至M12級，日本則用A2至A5嚟評級，100隻和牛入面，只有大約5隻先可以評級為M9級（即A4級），而M11級（即A5級）或以上的頂級和牛則用嚟做刺身。</p><p>牛肉眼（Rib）刺身$296</p><p>A5級，每客180g，全店最Top嘅頂級牛肉就係呢盤喇，多數人會當刺身食，因為用刺身方式先可以完全享受到入口即溶嘅感覺。</p><p>牛肩脊（Chuck）$196</p><p>A4級，每客180g，即牛肩脊肉，這部位郁動較少，所以脂肪較多紋理清晰，鬆化得嚟有咬口好襟𡁻。</p><p>牛冧（Rump）$196</p><p>A4級，每客180g，即牛PatPat肉，腳比腳，後腳比前腳發達脂肪比例最少，口感鬆軟。</p><p>牛𦟌（Shank）$75</p><p>A4級，每客180g，即牛前腳位置的肉，和牛長期站立四肢發達，口感煙韌。</p><p>牛肉眼（Rib）$296</p><p>A4級，每客180g，即牛身中間兩側位置的肉，整頭牛的精粹，望落愈似雲石紋理即脂肪分布愈平均，入口即溶。</p><p>牛西冷（Striploin）$296</p><p>A4級，每客180g，即牛身後兩側位置的肉，肉色較淺偏呈粉紅色，入口自動滑入喉嚨。</p><p>其他精選火鍋料<br><br>日本黑豚肉眼$125</p><p>Joe：「黑豚肉係全世界最健康嘅豬肉，怕肥女仔都啱食。」係咪真係全世界最健康就唔知，不過新鮮日本運到，食落比一般本地豬肉爽滑就係鐵一般事實。</p><p>日本蔬菜</p><p>左起水菜、小松菜、茼蒿（各$46），中間是日本舞茸（$59），全部日本空運到港有機菜，每一箸菜都食到鮮味。</p><p>廣島生蠔$75</p><p>日本生蠔比較細隻，雖然無咁啖啖肉，不過味道較鮮甜，淥約1分鐘好嘞，淥太耐縮晒水韌咗就無咁好食喇。</p><p>食客有Say</p><p>余小姐：「幫襯過三次，啲嘢好好食，我都好想試晒咁多款牛肉呀。」</p><p>上尚（23020220）<br> 地址：尖沙嘴山林道4-4A號恒貿商業中心1樓<br> 營業時間：星期一至五12:00nn-3:00pm，星期六日12:00nn-3:00pm，6:00pm-1:00am<br> 座位：65個</p></body></html>