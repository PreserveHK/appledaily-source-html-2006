<html><header><meta charset="utf-8"><title>阿Mark傳奇</title></header><body><h1>阿Mark傳奇</h1><p>新一代NikeAirMax於上個禮拜推出，NikeCEO今個禮拜剛巧離職，實在巧合。無可否認，新一代AirMax外界反應實在麻麻，《蘋果》副刊對呢對鞋評語，標題用個醜字，副題重用「外形史上最差」嚟形容，呢對鞋叫AirMax360。新CEO接任人叫MarkParker，創辦人PhilipKnight公開讚揚1979年加入Nike的阿Mark，任職期間參與嘅NikeAir開發，為公司帶來豐厚盈利，是Nike的靈魂人物之一。翻查紀錄，阿Mark最初入Nike，原來只係designer一名，其post可能重低過以前做設計嘅大隻型人EricSo。直至後來兼顧Marketing，主力將Nike由運動扭成潮流形象，仕途一直向上，升職President後，收購埋Converse。上一對的AirMax，叫AirMax03就係由佢親自落場設計，AirPresto同AirWoven計劃佢亦親自參與。</p><p>香港潮流人對阿Mark其實並不陌生，因為成日出鏡嗰位日本人藤原，早輪經常黐住佢影相訪問，坐埋阿Mark架私人飛機，將整個過程登喺日本雜誌。日本玩具牌子Medicom亦好識做，邀請阿Mark參與Bearbrick設計，將佢製成產品推出巿場。阿Mark私底下亦愛收集Futura、Kaws產品，其潮流觸覺同銅鑼灣街頭靚仔冇分別。阿Mark呢次真正體驗咗「有能者居之」嘅傳統打工仔信念，願天下各默默耕耘打工仔繼續努力，成為另一位阿Mark。<br> 大食Jack（tai.sick.jack@gmail.com）</p></body></html>