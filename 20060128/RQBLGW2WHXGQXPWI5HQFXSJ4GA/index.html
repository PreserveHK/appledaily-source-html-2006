<html><header><meta charset="utf-8"><title>花市殺價：Fiona輕敵輸馬鼻</title></header><body><h1>花市殺價：Fiona輕敵輸馬鼻</h1><p>森美、小儀殺價厲害，害得另一組嘅薛凱琪、方大同和DJ余宜發都很擔心。當Fiona知道要鬥減價嘅數目，她就更擔心：「吓？可唔可以換人呀？森美、小儀咁厲害，方大同唔識講價，一定輸。」方大同說自己可以用上海話講價，但廣東話就唔多掂。喂！唔好未玩就妄自菲薄啦。</p><p>減價送上門</p><p>Fiona說：「以前都有跟爹哋行花市，入行以後就好少，我以為今年無機會行，所以今日好開心。」DJ余宜發就每年都會到花墟買年花和桔。三人一到旺角花墟，已有大班fans圍住Fiona，為咗唔想輸得太難睇，佢多番使出招數，不過由於fans眾多，未正式開始就已被十幾人圍住，舉步維艱。靚女自然着數多，有人自動送禮物，有人象徵式收少少錢，不過，Fiona覺得點都要出絕招，才可以贏得好好睇睇。師弟方大同就邊玩邊學講價，余宜發則負責監工。結果，錢未花到一半，已換來大堆公仔。三人囂張得以為自己一定贏，將剩下嘅二百幾蚊捐埋出去做善事。</p><p>講價遊戲正式開始！！</p><p>一開始已有檔主自動送上一個海豚氫氣球畀Fiona，然後再以超特價賣史諾比和心心氫氣球。</p><p>絕招一出盡力𠱁</p><p>Fiona發揮每個女性潛在嘅講價能力，又𠱁又嗲，終於令檔主平一大截賣畀佢。</p><p>絕招二唱歌冧檔主</p><p>唱家班講價，最值錢就係把聲，唔識講識唱一樣得。</p><p>絕招三簽名博好感</p><p>每位藝人嘅簽名都賣錢嘅，你幫佢簽名，佢咪照價平畀你囉！</p><p>絕招四靠靚樣</p><p>Fiona樣子甜美，最重要係青春無敵，單攞個樣出嚟都講到價。</p><p>破繭而出</p><p>方大同終於處女下海講價，重有少少成績㖭！</p><p>做善事</p><p>因為Fiona佢哋只係用幾十蚊就換來大堆貨，所以勝券在握以為贏硬，重將剩餘嘅錢捐畀流浪動物，幫佢哋做絕育手術。點知最後……</p><p>戰績</p><p>只係半個鐘，用幾十蚊就買到咁多嘢，係咪好勁呢？</p><p>「狗」唔搭八</p><p>花巿年年有，今年特別旺，不過要成功淘金，都要花點心思。一個花市至少有百幾檔，就算貨品點特別、檔口唔搶眼，途人好易行過就算。要令人眼前一亮，最簡單係以布置取勝，例如檔名玩食字，好似「狗五馬六」、「狗咬狗骨」咁，一於以騎呢鬼馬取勝！</p><p>後生仔生意經</p><p>其他花市</p><p>今年全港共有14個年宵市場，除咗維園和花墟，另外也有以下選擇。</p><p>沙田源禾路球場花市<br> 地址：沙田源禾路16號運動場側<br> 攤位數目：約90個</p><p>黃大仙東啓德遊樂場花市<br> 地址：新蒲崗六合街30號<br> 攤位數目：約90個</p><p>觀塘遊樂場花市<br> 地址：觀塘翠屏道觀塘道交界<br> 攤位數目：約130個<br> <br> 荃灣沙嘴道遊樂場<br> 地址：荃灣沙嘴道、大河道交界<br> 攤位數目：約200個<br> <br> 深水埗長沙灣遊樂場<br> 地址：深水埗長沙灣道<br> 攤位數目：約110個</p><p>將軍澳寶康公園<br> 地址：將軍澳運隆路<br> 攤位數目：約80個</p><p>葵涌運動場<br> 地址：葵涌興盛路93號<br> 攤位數目：約100個</p></body></html>