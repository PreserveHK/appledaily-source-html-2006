<html><header><meta charset="utf-8"><title>花市殺價：殺價大激鬥　檔主托價扮益森美小儀</title></header><body><h1>花市殺價：殺價大激鬥　檔主托價扮益森美小儀</h1><p>今日帶各位行花市，不過事先聲明，以下內容（尤其係價錢）純屬搞笑，皆因請來講價王森美、小儀對靚女薛凱琪、方大同及余宜發，分別在維園和花墟進行一場花市殺價大激鬥。兩隊均使盡冧功、逼功、茅招、美人計……到底誰勝誰負？<br>記者：陸伊琳、謝翠玲、馬靜兒<br>攝影：周旭文、黃子偉<br>鳴謝：雷霆881《一切從音樂開始》、叱咤903《架勢堂》</p><p>遊戲規則<br></p><p>每組$300大利是，1小時講價Shopping，以平得最多的一組為贏。</p><p>維園組贏面大</p><p>小儀抱病上陣，未開始，一知道對手係Fiona，竟妄自菲薄，「佢哋有靚女Fiona，一定贏硬。」咁又唔係咁講呀，早在挑選參賽者之際，我哋一班記者都預測維園組森美小儀贏面較大，憑佢哋嘅口才，維園貨種之多，對佢哋真係信心爆燈。至於花墟組嘅薛凱琪、方大同及余宜發，性格較文靜，我哋都有啲戥佢哋擔心，真係好睇臨場表現。</p><p>絕招一　嚴刑迫供　有着數</p><p>一入到人氣旺盛嘅維園，森美小儀遠遠見到有把一層樓過嘅吹氣鉸剪及摺櫈，於是大叫：「檔主喺邊！」老闆四眼哥哥好型咁話：「我哋未開檔，明天請早！」兩人見狀即擸迷你鉸剪摺櫈向四眼哥哥迫供。結果係點？老闆話：「大嘅就已經以$3,880賣咗，最多送迷你版鉸剪摺櫈，每人兩個啦。」「嘩！好着數，原價幾錢？」$50一個。兩人不禁大嗌：「有賺！」</p><p>絕招二　高價政策　有計</p><p>好嘅開始係成功嘅一半，森美醒目地轉攻學生攤檔，因為班學生離遠已癲晒咁狂叫佢哋，森美見狀殺價有望！不過機智嘅堅樂同學仔都唔弱，即考森美憑校服估校名。<br> 當中有個男同學好有膽識重好似知道我哋嘅遊戲規則，眼都唔眨開價：「黑狗公仔賣$400，見你就$30啦！」成交，兼送價值$150（誇張開價）吹氣雙截棍，咁着數，又賺$520！</p><p>絕招三　扮熟無得平　鬆人</p><p>森美花弗有證有據，沿途唔少女仔都熱情地撲向森美，「你認唔認得我，我同你做過嘢。」唔好諗衰嘢，只係共事過啫，但森美一於好少理。同小儀商量嫌太平，決定唔買！</p><p>絕招四　細聲講價　大聲成交</p><p>可愛嘅小舞獅一隻隻在地上行走。原來呢啲小舞獅叫「阿福」，檔主開價$108。小儀今次玩秘密，拉開檔主細細聲講價，超抵價$28成交！</p><p>勝：共慳$1,943</p><p>暴民VSPOLICE</p><p>警察與暴民原來真係誓不兩立，森美小儀擸住「摺櫈鉸剪」一見到揸住「盾牌」嘅小學生便大打出手，小學生見勢孤力弱，即大嗌：「阿哥，幫拖！」大哥即攞起警棍，重演韓農對港警的經典場面。</p><p>維園shop171　理大學生</p><p>我哋嘅「鋤大懵」第二擊之特區搞乜鬼撲克，每張牌都畫上05年發生嘅特別事件，係個娛樂及教育並重嘅藝術品，每副$30。</p><p>維園shop71</p><p>12個舊同學，每人夾一千蚊，自己設計一批狗帽帽，每個$50，戴上頭頂好可愛！</p><p>維園shop158</p><p>個狗頭做得好辛苦㗎，其實我哋係賣一樽樽有意頭嘅米精品，有米有米，每樽$10。</p><p>維園shop72　王小姐</p><p>打打氣，賣$38咋，重唔拿拿臨嚟買番樽！</p><p>維園shop35　吳生同羅生</p><p>自己設計狗手掌，全港獨家，重連埋一條閃燈手帶，每隻$35。</p><p>街坊捧「吹氣」</p></body></html>