<html><header><meta charset="utf-8"><title>黃金雪條：行完花市肚都扁歎黃金馬蹄露雪條</title></header><body><h1>黃金雪條：行完花市肚都扁歎黃金馬蹄露雪條</h1><p>今日係年廿九，今晚食完飯之後最佳嘅節目梗係去行花市同人逼逼逼。咁逼完肚餓點算好呢？唔使怕，無論你去維園定係花墟都一樣有消夜食。唔行花市嘅，不妨直落Bar飲番杯中式賀年Cocktail應應節。<br><br>記者：梁學文　<br>攝影：楊錦文<br>Model：Bianca、Carrie、Steve　<br>服裝提供：上海灘</p><p>奇華糕點變雪條</p><p>過新年，去得搵食就梗要搵新嘢食啦。一向鍾意創新嘅Anytime，師傅今年就採用奇華嘅賀年糕點，再加上創意煮法，創製出一系列新穎嘅賀年點心。好似馬蹄糕「雪條」、蘿蔔糕天婦羅咁，係就係食年糕、蘿蔔糕同湯圓等，但係以創新煮法製作。除咗賀年糕點外，重有健康嘅鮮榨果汁Bar俾你選擇。今晚年廿九重會延長營業時間到凌晨兩點，行完維園不妨去試吓。</p><p>黃金馬蹄糕伴鴛鴦醬$32</p><p>有無見過一條條雪條咁款嘅馬蹄糕？呢款黃金馬蹄糕賣相就好似一條條雪條咁，你可以手揸住嚟食，舔雪條都得。馬蹄糕外面煎到香脆，入面就好爽甜，再配以朱古力醬同呍呢拿醬，味道夠晒特別，中西合璧。</p><p>1.蘿蔔糕天婦羅配當胡麻醬$32</p><p>蘿蔔糕天婦羅你試過未？睇落有啲似壽司，用咗日式紫菜包住炸，咬落脆卜卜。食嗰時蘸自製胡麻醬（由幾種醬混埋），味道豐富！</p><p>2.杏仁脆炸紅豆年糕$28</p><p>傳統年糕留番拜年食，出嚟玩，梗試吓外皮係杏仁碎，入面有紅豆餡嘅年糕。入口煙韌豐富，食時記得蘸埋個西瓜吉士汁，多一重幼滑口感！</p><p>3.桂花薑汁豆漿湯圓$28</p><p>過年又點可以少得湯圓呢？師傅好破格咁用豆漿取代甜湯，再撞埋薑汁同桂花落去，食完好溫暖。湯圓入面係花生餡，粒粒花生有咬口。</p><p>Anytime無休館（21483388）<br> 地址：銅鑼灣百德新街22-36號翡翠明珠商場一樓五號<br> 座位：106個<br> 營業時間：星期一至五11:30am-12:00mn、星期六、日或公眾假期11:00am-12:00mn（年廿九營業至2:00am）</p><p>天后食糕應節</p><p>行完維園年宵，通常就行咗去天后，講起搵食天后重方便。如果要揀應節嘅食物，就非寓意「步步高陞」嘅糕點莫屬。係天后最出名食糕嘅係特色麵點，呢度有多款糕點可以揀。首先要試試應節嘅杏汁銀耳萬壽糕，皆因係佢哋招牌攞獎菜，食完可能到你中獎。呢度除咗有糕點之外，亦有麵食同點心，同樣好味！</p><p>杏汁銀耳萬壽糕（2件）$20</p><p>招牌糕點，點可以唔試？而且萬壽萬壽，勝在好意頭。萬壽糕其實係用杏汁銀耳木瓜糖水做，入口即溶。淋係面頭嘅紅棗汁，甜甜蜜蜜。</p><p>杞子菊花糕（4件）$15</p><p>菊花係長壽之花，新年食同樣意頭好，加上明目嘅杞子，增加食療效果。菊花花瓣爽甜，凍糕入口涼涼地，行到㷫烚烚後降降溫最啱。</p><p>肉鬆燒餅$10</p><p>燒餅係受歡迎小食之一，釀入嘅肉鬆同榨菜，令燒餅煙韌之餘又帶點爽口。如果肚餓，更係頂肚好食物。</p><p>「特色」面點．湯圓（28878312）<br> 地址：香港銅鑼灣電器道69號發昌樓地下（天后地鐵站A2出口）<br> 營業時間：11am-12mn（年廿九營業至4:00am）<br> 座位：28個</p><p>豪食海鮮消夜</p><p>香港有維園，九龍行花墟就喺旺角，行完花墟食乜好？話晒都係新年，對自己好啲食好啲，不如試吓食豪啲嘅海鮮消夜喇。去周記避風塘，可以食到艇家人拿手好菜，海鮮又生猛象徵新一年都係生生猛猛。</p><p>1.黃金大蟹$198</p><p>避風塘炒蟹是也，甘蒜鋪面，就好似好多黃金鋪係面咁，寓意黃金滿屋。隻蟹炒過勁香口，入口啖啖香蒜味道亦惹味。</p><p>2.笑口常開$48</p><p>呢款豉汁炒大蜆，大蜆炒熟之後就好似好多個笑口咁，向住你笑，祝你來年開開心心！蜆味入口鮮味十足，用豉椒炒過勁惹味。</p><p>周記避風塘（26280266）<br> 地址：九龍彌敦道625號雅蘭中心二期東面地庫<br> 座位：120個<br> 營業時間：1:00pm-2:00am（年廿九營業至3:00am）</p><p>蒲吧飲中式Cocktail</p><p>食完團年飯唔一定去行花市，去Clubbing一樣係好節目。之但係好似平時咁飲嗰啲Cocktail，唔係唔得，普通咗啲囉，不過飲用中國酒整嘅賀年Cocktail應吓節，咁又唔同。</p><p>1.喜氣洋洋$68</p><p>材料有桂花陳、菠蘿汁及橙汁等，未飲都聞到陣陣嘅果香味。呢款酒有啲熱帶風情，紅紅橙橙好搶眼，亦都配合新年嘅氣氛。</p><p>2.一帆風順$68</p><p>一上枱就有好香嘅荔枝味，隨之而香嘅就係Vodka嘅酒香，入口就會飲到竹葉青嘅味道，杯入面有粒士多啤梨，令原來透明嘅酒變得有色彩。</p><p>3.鴻運當頭$68</p><p>玫瑰露同荔枝酒兩款酒精加埋都幾重，而且入口甜甜地，飲完好快「紅運當頭」，女士們要小心！</p><p>Taiji（28035288）<br> 銅鑼灣軒尼詩道523-527號鑽石大廈29樓<br> 座位：60個<br> 營業時間：5:00pm-3:00am</p><p>年廿九蒲吧到3點<br><br>山頂餐廳酒吧（21406877）</p><p>特色：全中式設計，啤酒$28杯，有澳洲Snacks食。<br> 地址：香港蘇豪區些利街9-13號<br> 營業時間：9:00am-tilllate</p><p>Tiffany'sNewYorkBar（2721-5161Ext2545）</p><p>特色：美式酒吧，有大型銀幕，氣氛較靜，最啱唔鍾意嘈嘅人。<br> 地址：尖沙嘴麼地道70號海景嘉福酒店<br> 營業時間：5:00pm-3:00am</p><p>AiyaBar（22712770）</p><p>特色：有SeaView，有K唱。<br> 地址：尖沙嘴新世界中心地下L012C舖<br> 營業時間：5:00pm-3:00am</p><p>BluesbytheBay（27393366）</p><p>特色：11pm-2am有LiveBand演唱。<br> 址址：尖沙嘴新世界中心地下L012B舖<br> 營業時間：12:00nn-3:00am</p></body></html>