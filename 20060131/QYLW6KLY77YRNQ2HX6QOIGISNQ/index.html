<html><header><meta charset="utf-8"><title>埋堆玩狗：貓貓狗狗加跳蝨爭做百萬狗翁</title></header><body><h1>埋堆玩狗：貓貓狗狗加跳蝨爭做百萬狗翁</h1><p>今日初三赤口，港人寧願留響屋企都唔想去朋友處拜年；不如叫埋三五知己，又或一家人圍埋大玩PartyGames，志在娛樂開開心心度過年初三，咁就解到悶兼唔怕傷和氣啦！<br>記者：陳偉林<br>攝影：Kenny、伍慶泉、陳偉林<br>ImageGirls&amp;Boys：Algie、Sindy、Howard&amp;Eric</p><p>喺屋企開Party，少不免圍埋玩吓遊戲，今日就精選多款好玩遊戲畀大家，有考腦力鬥智慧嘅大富翁，亦有郁身郁勢嘅體感遊戲，等大家發洩完咪冇咁易嗌交囉！</p><p>棋盤上行大運</p><p>好玩指數：★★★★★<br> 大富翁早成經典，近年重推陳出新搞新嘢，趁住剛踏入狗年，食正意頭玩吓呢款狗狗大富翁！呢款Dog-Opoly嘅棋子相當之古怪搞笑，有貓有狗外，連跳蝨都有！過往嘅「命運」同「機會」，亦會應景地印上多款狗種，抽正自己心愛狗種，滿足感倍升！重有起屋起酒店改為起狗屋，個個努力起屋之餘，重可在棋盤上行個大運！<br> <br> </p><p>好玩指數：★★★★1/2<br> 米奇、唐老鴨鬥𢱑銀，諗起都好笑。𠵱家重新出埋中英對照，玩起上來份外投入得多，同期新作重有恐龍世界同海洋生物等主題嘅大富翁遊戲呢！</p><p>比薩斜塔層層叠</p><p>好玩指數：★★★★1/2<br> 層層叠玩得多，刺激有餘新意不足，不如試吓呢款比薩斜塔層層叠ShakyPisaTower，塔底好似不倒翁咁圓形，東歪西倒好易冧！玩家重要輪流逐一放上公仔，睇吓邊個唔好彩整冧個塔！睇住佢一時傾向對手、一時又側向自己，真係求神拜佛啲公仔唔好跌落嚟，玩落其實相當之刺激！</p><p>扮悟空出龜波氣功</p><p>好玩指數：★★★★★<br> 龍珠套漫畫同卡通片同樣收得之餘，街機版的DragonBall電視遊戲亦大收旺場，而呢部家庭版的TVGame，最獨到係你只要戴上一對感應戒指後，便可以模擬片中主角孫悟空，又或者孫悟飯同比達，以其撒手鐧如龜波氣功攻擊敵人，還要模仿劇中各個主角，事前要做出各個指定動作方可以使用，勝在真實感重兼且可以消耗大量體力。</p><p>避對手兩頭搖</p><p>好玩指數：★★★★1/2<br> 有乜咁好玩：出面街機只有兩枝控制桿畀你扭，又點似得呢部機可以畀你戴上真實的拳套，一嘗當拳手出拳咁好玩。</p><p>對電視擊全壘打</p><p>好玩指數：★★★★<br> 有乜咁好玩：想打出全壘打，又或者想知道你自己的眼界有幾準繩的話，只要擺好擊球姿勢，拿起棒球棍真係恍如置身球場中。</p><p>店舖資料（初三照常營業）：<br> （a）玩具反斗城（29916222）<br> 地址：九龍尖沙嘴海運大廈地下OTG23<br> <br> （b）崇光百貨（28338338）<br> 地址：香港銅鑼灣軒尼詩道555號<br> <br> （c）JCShop（31022783）<br> 地址：香港銅鑼灣時代廣場833室</p></body></html>