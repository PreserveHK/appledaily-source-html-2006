<html><header><meta charset="utf-8"><title>㷫新春：辣到赤口無交嗌</title></header><body><h1>㷫新春：辣到赤口無交嗌</h1><p>年初三，赤口，易生口角，一般阿媽指引不外乎勸喻大家少安毌躁，少說話就少交嗌。計我話，想唔嗌交就最好塞住把口，食餐勁，重要唔辣唔食，食到把口赤赤痛為止。𠵱家幫你搵埋初三照常營業的勁辣食肆，食完自己乜火都散晒，隔籬位朋友又只會掛住飲水、流鼻水同抹眼淚，重鬼得閒同你噴口水咩？口水都無得噴，交就嗌唔成喇。	<br><br>記者：陳慧茵　<br>攝影：何家亮<br>模特兒：Cat、Crystal（Salvador）</p><p>亡命大辣食到噴火</p><p>「北角小辣椒」以正宗四川菜遠近馳名，新春期間照常營業，夜鬼必去。老闆劉師傅本身係四川人，堅持烹調最地道川菜，畀貼士，講明先，地道唔只係辣，重係勁辣，好彩客人可自行選擇辣度，最高級數為5隻辣椒，要食幾辣唔該預早開聲。N咁多款辣嘢當中，不可不試靈感源自劉師傅當兵時的地鍋大魚：「想當年，唔同籍貫嘅士兵個個行足五六個鐘，一停低就立刻紮營起爐，煮滾啲湖水就將食得嘅材料全部掟晒入鍋，加埋花椒、辣椒一齊煮，可能覺得肚餓喇，嗰刻簡直覺得係人間美食。」</p><p>地鍋大魚$108</p><p>𠵱家唔係紮營，所以唔會乜嘢材料都加入鍋，大魚灼熟後嫩滑無比，鍋湯底用泡椒、指天椒、花椒粒、貴州乾椒等煮成，入口麻辣帶鹹香，加上連爐滾住上，辣到滴汗。</p><p>班指蟹$168</p><p>班指即豬大腸，因似足古時男人戴的玉戒指而得名，名字夠詩情畫意，但食落一樣辣度十足，幸好回口帶酸甜，蟹肉夠鮮嫩。</p><p>辣子雞$88大盤</p><p>以指天椒及花椒與炸雞同炒，非常惹味，炒過的指天椒似足炮仗，入口香脆，嗜辣者可以之伴炸雞同食。</p><p>秧盆雞$70</p><p>秧盆雞即怪味雞，入口有齊麻、辣、香、鹹、酸、甜多種味道，雞件皮脆肉嫩，新春推出$388套餐包埋蟹相面、辣子蝦、湯及甜品，重有9折免加一優惠，抵食。</p><p>小辣椒（25719822）<br> 地址：北角北角道33號B2舖<br> 初三營業時間：11:00am-6:00am<br> 座位：60個</p><p>醒胃香辣個個啱食</p><p>嫌四川菜的亡命大辣太刺激，泰國菜酸甜醒胃的香辣可能更對胃，「金象苑泰國菜館」今晚開到9:30pm，嗜吃辣香者不妨捧場。摸摸褲袋，大大叠利是大嚿過磚頭，反正慷他人之慨兼過節流流，就食餐豪啲喇，唔好就住就住，先嚟個魚翅啷口，再𡁻啖啖肉大蝦，Last食海鮮大滙埋齋，爽呀！驚辣？放心喇，為遷就香港人口味，菜式辣度點到即止，一家大細都啱食，味蕾一定無詐型。</p><p>辣椒膏大蝦$198</p><p>選用出名大隻、肉質嫩及膏多的泰國大頭蝦，肉味稍淡，但香濃的辣椒膏夠惹味香口，味道不太辣，適合一家大細。</p><p>鮮椰青冬蔭翅每位$198</p><p>初二開年飯食完翅赤口又食？新正頭豪啲無所謂啦，用檸檬葉、辣椒油等秘製的冬蔭功，味道帶酸，入口啖啖鮮椰肉。</p><p>菠蘿海鮮大會$148</p><p>海鮮有青口、蝦、魷魚及石斑塊，用紅咖喱、椰汁烹調而成的醬汁，咖喱味辣度恰當伴白飯食最好。</p><p>金象苑泰國菜館（21210111）<br> 地址：旺角太子道西171號別樹一居地下及1樓<br> 初三營業時間：11:30am-9:30pm<br> 座位：225個</p><p>食甜品潤一潤</p><p>今晚食完飯打完十二圈，不妨直踩銅鑼灣「發記」食個靚消夜，自從「發記」喺銅鑼灣開新舖後更加就腳，過年食甜品又點少得佢，推介楊枝甘露同榴槤飄香，嗌交嗌到口乾咪啪番碗糖水潤吓喉囉。</p><p>榴槤飄香$25</p><p>去親發記必食，榴槤味極香濃，入口啖啖榴槤肉，加上好意頭的金黃色澤，食完財源滾滾來。</p><p>薰衣草蜜糖燉雪梨$36</p><p>新推出的秋冬滋潤燉品，薰衣草花香撲鼻，連日與親戚周旋後用作鬆弛神經一流。</p><p>發記甜品（28383066）<br> 地址：灣仔謝斐道532號地舖<br> 初三營業時間：12:30pm-2:00am<br> 座位：40個</p><p>過癮糕點試埋佢</p><p>食完辣菜喉嚨噴火，食番啲特色糕點先算為初三畫上圓滿句號，坊間不少甜品店選擇提早開市，更將新年食到厭的蘿蔔糕、年糕以嶄新方式推出，包你聞所未聞。「Anytime無休館」重夠擔死玩埋蘿蔔糕天婦羅、串燒馬蹄糕加汁，聽落唔中唔西九唔搭八，但食落又的確幾搞鬼好味，自問想試新口味，撐呢間！</p><p>黃金馬蹄糕伴鴛鴦汁$32</p><p>串燒馬蹄糕賣相討好，可點朱古力及呍呢拿汁同吃，前者香濃後者幼滑，勝在不太甜，不怕愈吃愈膩。</p><p>蘿蔔糕天婦羅$32</p><p>打破蘿蔔糕非蒸即煎的宿命，以紫菜捲起蘿蔔糕，再蘸天婦羅漿炸香，入口外脆內軟，配以香濃的胡麻醬，口感新鮮。</p><p>杏仁脆炸紅豆年糕$28</p><p>年糕夾着玫瑰紅豆茸，外層再鋪滿杏仁碎後同炸，入口香脆帶杏仁香，更可嘗到年糕的煙韌感。</p><p>Anytime無休館（21483388）<br> 地址：銅鑼灣翡翠明珠廣場1樓5號<br> 初三營業時間：11:00am-12:00mn<br> 座位：110個</p><p>相嗌唔好口</p><p>初三赤口，同枱食飯多嗌霎，輕則俾人寸兩句，重則好似張敬軒咁俾人開年，食嘢食出火者大有人在，好彩受害者唔係你同我……</p><p>整蠱娘親提早開年</p><p>「細個好百厭，專登整蠱屋企人，5歲嗰年嘅年初三去親戚屋企食飯，阿媽起身夾餸畀我食，我就拉走佢張櫈，結果阿媽成個人碌落地，我返到屋企就俾阿媽提早開年，打到飛天囉。」</p><p>夾餸夾到嗌交</p><p>「有次初三同朋友食飯，有個男仔好細心咁幫女朋友夾餸，到個女仔夾番畀佢食嘞，個男仔又好無厘頭咁話唔鍾意人夾餸畀佢喎，重無端端發脾氣㖭，我就梗係充當和事老喇，叫佢哋唔好耍花槍晒恩愛囉。」</p><p>飲茶飲出火</p><p>「試過年初三去酒樓飲茶，食物跌Watt不特止，叉燒包重硬到可以掟死狗！即時叫部長嘈一餐，部長竟然無動於衷，一家人暗啞底發誓唔再幫襯兼望佢執笠，估唔到過咗無幾耐間酒樓真係執笠！」</p><p>搵食搵到黑面</p><p>「約朋友行街睇戲，之後有人提議食日本菜，有人話食越南菜，我就提議打邊爐，大家爭持不下嗌大交，最後我拗贏，班Friend初頭都面黑黑㗎，不過大家烚吓烚吓好快又無嘢嘞。」</p><p>𢭃利是姊妹互片</p><p>「上年食開年飯，阿妹發現我啲利是多過佢，竟然一口咬定我偷利是，於是我哋一邊食飯一邊互片，認真唔老嚟，佢都唔明，家姐得人鍾意咪多啲利是囉，儍妹嚟嘅。」</p><p>枱底玩手指惹禍</p><p>「細個出街食飯，張枱高自己又矮，成日唔記得放對手上枱面，大人鬧極我又唔聽。新年食飯嗰陣大人就大大力用筷子敲我隻手，真係好痛呀，搞到我𠵱家食飯都唔敢喺枱底玩手指嘞。」</p><p>當雞子跌落褲襠</p><p>「試過去打邊爐，有個Friend飲大咗本身已經躁躁哋，點知隔籬枱唔知邊個唔生性，夾唔實嚿雞子一嘢飛落我個Friend條褲度，風頭火勢，我即時㩒住我個Friend，好彩最後打唔成交咋。」</p><p>雞同鴨講愈講愈㷫</p><p>「試過有年年初三去大陸做旅遊節目，我諗住買花生糖，點知個店員服務態度奇差，大家又雞同鴨講愈講愈㷫，最後我叫佢同我磅晒一包二包花生糖，磅晒之後我又唔買，玩完佢先出番口氣。」</p><p>踩場鬧事攞嚟嘈</p><p>「我哋個個廚師都食過夜粥，試過有年有客人帶出面嘅食物入店，聲大夾惡話我哋無嘢賣所以拎嘢入嚟食，我咪叫佢去第二度食嘢囉，搞事？我估佢唔敢啩。」</p></body></html>