<html><header><meta charset="utf-8"><title>全球最薄滑蓋手機二千有得玩</title></header><body><h1>全球最薄滑蓋手機二千有得玩</h1><p>自從V3一出，玩家莫不對「纖薄」兩字產生愛慕之情！難得同級機大有人在，如卡片機NECN923、激薄摺機L1以及新見街嘅MOTOSLVRL7，好等大家多個選擇！最近，連新落地嘅韓國linx亦推出薄身滑蓋機M2688，厚度只有15.4mm，滑蓋機中冠絕全球；更吸引嘅係價錢$2,000有找，見呢期狂冧價嘅V3以及L6都只係賣緊二千幾及千零蚊，可謂大鬥爛市！<br><br>記者：陳國輝<br>攝影：楊錦文<br>ImageGirl：Kathy</p><p>講到第一代薄身機，梗係NECN900啦！當時僅以8.6mm厚度，加上相若於八達通卡嘅長闊度，成為全球體積最細手機，「卡片王」之名當之無愧！到咗MOTORAZRV3，可說是第二代薄機典範，厚度只有13.9mm，雖然追唔上N923，但講到摺機款式，已叫最薄最型。至於今次介紹嘅M2688更憑最薄之名「滑」出名堂，機價唔使二千，緊貼街坊價！</p><p>激薄合金殼扮V3</p><p>純睇外形，重以為M2688就係V3嘅變種！M2688用上韓Phone最擅長嘅滑蓋設計，機面下方特設推蓋位，只要輕輕向上推，屏幕就會彈起，用落都幾就手㗎！外殼跟V3一樣，採用鋁合金物料，雖然手感較平時用開嘅好，機身亦能保持低於100g重量，但機面易沾上手指模係佢缺點，若然經常拎住喺手，就更容易污糟。<br> 滑出機蓋後，Keypad部份同樣用鋁合金製成，銀白色部份為輕按式數字鍵，睇起嚟激似V3；不過，用落就未算好方便，記者試過要出晒力先㩒到數字鍵，打電話嗰陣會有些少麻煩，但機身線條值得一讚，總長度唔夠10cm，而且機底部份更設計到好似V3咁凸下巴；唔講清楚，人哋重以為V3推出咗滑蓋版手機㖭！</p><p>機面播歌插T-Flash</p><p>早前大部份Sell薄嘅機種，分唇都唔算強，只配備30萬像素鏡頭而且不設插卡，莫講話影相聽歌，就連傳輸功能都麻麻。M2688賣相夠薄之餘，原來機面配備快捷播歌鍵，三個掣控制晒播放、停止以及揀歌功能，加埋音樂等化器和立體聲喇叭，唔插Hands-free聽歌已經幾靚聲；內置60MB容量，同時支援最高256MBT-Flash卡，加埋三百幾MB，已經夠抄60至70首MP3歌。</p><p>130萬鏡頭花臣多</p><p>內置130萬像素鏡頭已屬必然，M2688喺呢方面只能以普普通通嚟形容；特別當室內取景嗰陣，畫面還會間歇地出現窒格；而處理室外拍攝時，鏡頭對光源又比較敏感，人像經常出現偏白情況，用嚟取代Low-End級DC嘅話，似乎大有難度。不過，拍攝功能有幾多花臣，例如白平衡、曝光補償、連環快拍以及拍攝後編輯圖框等，總叫樣樣有齊，配搭埋26萬色靚芒，畫質都唔錯。</p><p>試相區<br><br>曝光測試</p><p>M2688設有正負四級曝光補償，於同一室外環境下拍攝，究竟效果有乜唔同？即睇！</p><p>＋4級曝光：人像偏白</p><p>人臉及背景部份出現偏白，樹後景物甚至完全睇唔到，不過頭髮嘅層次感幾強。</p><p>－4級曝光：色彩均勻</p><p>雖然用上最低曝光值，但整體效果唔會太黑，比起第一張相，人像膚色更靚，抵讚！</p><p>PROFILE<br> 制式：GSM850/900/1800/1900四頻<br> 體積：97×49.5×15.4mm<br> 重量：96g<br> 屏幕：26萬色TFT彩芒<br> 機身顏色：黑、銀<br> 通話時間：120分鐘<br> 備用時間：150小時<br> 主要功能：130萬像素鏡頭連補光燈、MPEG-4短片播放、MP3播放器、T-Flash卡槽、內置60MB記憶體、藍芽1.1<br> 售賣點：MobileConcept<br> （26377113）</p></body></html>