<html><header><meta charset="utf-8"><title>平價飛豹：JAGUARX-Type「Executive」<br>唔使捱麵包最平JAGUAR月供$5,800</title></header><body><h1>平價飛豹：JAGUARX-Type「Executive」<br>唔使捱麵包最平JAGUAR月供$5,800</h1><p>買部JAGUAR，個個都話：「乜你咁富貴呀？」最近積架的X-Type2.1V6「Executive」，車價推低至28萬有找，是近十年來最平的積架車款，設備同舊版毫無分別，𠵱家買架英國貴族級房車，都唔使捱麵包。	<br>記者：黃婉冰<br>攝影：陳偉強<br>Model：JoeyMo</p><p>身價不再「三字頭」</p><p>我一向嫌積架外形太成熟，價錢太貴……直至今次同積架一位新家族成員X-Type「Executive」交過手，即時轉軚。我很享受它一路上給我的剛柔感，最令人欣賞的，還是其「二字頭」的身價，降價後，積架「Executive」級車系，再不是富貴人家的專用品，我與它的距離又再拉近少少。<br> 新版不過是少了車門桃木裝飾、電椅變手動調校，其餘毫無改動，操控與性能跟以往一樣，二十多萬有一部英國貴族房車，重想點？</p><p>車廂豪得夠Young</p><p>跳入車廂，第一時間四圍望，四圍摸，全米色真皮車廂、閃令令電鍍裝飾、桃木波棍頭、真皮軚環、門檻JAGUAR字樣、豹頭Logo，一切依然咁高貴，雖說新版豪華程度不及舊版，新車感覺反而更Young，難怪X-Type「Executive」一推出已吸引了不少狂蜂浪蝶。</p><p>上山掟彎得心應手</p><p>傳統JAGUAR車身又長又圓，泊位、Cut線盲點太多，想掟個靚彎都怕會刮花，但今次不同，我很有衝動想試一試。開始時不敢輕舉妄動，摸熟了，開始放膽大踏油門，反應比預期中快，一個唔覺意畀重油，車身即時向前衝，反應果然敏捷。幸好試車前一晚睡眠充足，加上又無渴睡症，如果唔係，個車廂同副偈都咁靜，真係好易瞓着覺。<br> 開始時坐兩個人，表現令人滿意，坐夠四個再上埋山路又如何？起初感覺確實麻麻，後來轉到Sport模式，情況開始樂觀，一路直上山頂，劈完左彎再掟右彎，入彎四平八穩，上斜明顯較好力又順暢，加上靈活度比想像中高，操控起來並不難，以部斯文又高貴的豪華房車來說，有這樣的表現，的確幾Surprise。</p><p>出車資料：<br> 車價：$279,900<br> 保險：$16,667（以0%NCB計算）牌費：$5,794<br> 出車總計：$301,461<br> <br> 供款計算機：<br> 車價：$279,900<br> 首期：$34,290（$5,715×6）<br> 利率：4.5%<br> 年期：5年<br> 每月供款：$5,715x54期<br> <br> JAGUARX-TypeExecutive<br> 引擎：2099ccV6DOHC<br> 馬力：157ps/6800rpm<br> 扭力：20.4kgm/4100rpm<br> 傳動：5前速自動波<br> 積架汽車（香港）25200989</p></body></html>