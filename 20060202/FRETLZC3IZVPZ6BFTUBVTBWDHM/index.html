<html><header><meta charset="utf-8"><title>數碼影音：利是分三級教你平掃影音筍貨</title></header><body><h1>數碼影音：利是分三級教你平掃影音筍貨</h1><p>今日大年初五，根據傳統習俗又名「開祭財神」，呢個除咗係祭祀財神嘅日子外，亦代表農曆新年嘅熱鬧氣氛到此為止，大家可以重回原本的生活步伐；好多人都會揀選今日嚟拆利是，點算吓一眾親朋戚友同公司「財神爺」手上取得嘅戰利品！可能今年市道好番，感覺收到嘅利是好多都重手咗！利是錢多到唔知買乜好？唔緊要！以下介紹至新、至潮影音產品，由幾百蚊到幾千蚊分成三級，同你格到至抵買！<br><br>記者：朱崇德　<br>攝影：林栢鈞<br>ImageGirl&amp;Boy：Becky<br>Wysam（Salrador）</p><p>節儉級親朋：$500-$1,500<br>SONY新推14"CRT</p><p>好多人狠批LCDTV推出後，屬膽機嘅CRT電視一定冇運行！不過事情冇絕對嘅。SONY喺過年前新推了一部KV-SW14M90膽芒機，雖然只得14"，不過佢竟然屬WEGA級的平面電視，真係唔嘢小！而且佢重動用到SONY發展相當成熟的Trinitron技術，色彩表現當然係又鮮又夠準啦！<br> 場內Sales話，好多識貨玩家，都搵佢嚟做部屋專機！一來貪佢細細部夠慳位，更令人驚訝者，係佢14"竟然有色差線輸入，駁DVD機固然搶眼，有人重話特登買佢嚟駁XBOX360，唔知「咪記」聽見會唔會講聲Thankyou呢？另外，實地測試時重有一樣不可思議事件，就係呢隻芒除咗可以收天線睇電視外，條天線竟然連FM收音機都玩埋，真犀利！</p><p>名牌手機幾百蚊</p><p>SONYERICSSONZ300i係聖誕檔剛出嘅入門新機，雖功能簡單，不過$880平機價加大廠出品，對於利是Budget唔多又想換機嘅人，的確係幾吸引；規格為6萬5色芒、黑白時鐘外芒同32和弦鈴聲等。加入了Style-Up換殼設計，買幾蚊水晶貼紙黏上佢，都不知幾潮爆！</p><p>真正的骰MP3機</p><p>𠵱家MP3機潮流在隨身掛，好多機都自稱幾輕幾細，不過點都唔及HYUNDAIHY-1500咁的骰，24×24×24mm體積同18g重，攞上手感覺同一粒真骰簡直冇分別。機身內置512MB記憶體同10小時容量充電池，最愛個3行藍光OLED，顯示歌名夠光又夠清，行街時閃吓閃吓都唔知幾有型，另外重支援FM收音，絕對係細得嚟夠玩。</p><p>筍貨區<br>平玩摩記新機</p><p>平價機嚟講功能幾齋，但內芒行26萬色加ATi圖像處理器，畫面特別滑淨；支援MP3鈴聲（內置5MB）兼玩藍芽Hands-free，內置30萬像素鏡頭，以價論貨算無可挑剔。</p><p>韓製靚聲MP3機</p><p>韓產MP3機一直好受市場歡迎，冇他嘅，少鑊氣自然多人用，JNCSSF-F705亦屬全韓製機，內置512MB，對應MP3、WMA等音樂格式，內置鋰電閒閒哋都玩到10個鐘，內置有音頻輸入，可直錄MP3，夠方便。</p><p>疏爽級親朋：$1,500-$2,500<br>番梘王長播35小時</p><p>MP3呢家嘢，SONY雖然比較遲起步，不過近月佢哋亦推出了「番梘盒」NW-A1000（6GB）同NW-A3000（20GB）收復失地；講賣相！係SONY一貫玩嘅得意靚仔，加上iPod實在太多人玩喇！為免成街同人「撞」機，好多潮人都開始轉投SONY呢邊陣營。內置20GB硬碟，最高可儲存13,000首歌（ATRAC3plus48kbps），播放時間亦屬超長氣級的35小時！機面設置有2吋屏幕，雖然只得單色顯示，不過配合曲面、反光鏡面機身，陀喺身喺旺角街頭轉兩圈，一樣令人極度側目；6GB及20GB兩個版本中，6GB開價$1,998、20GB開價$2,298，差價$300容量激升14GB，好似20GB版NW-A3000抵買啲喎！</p><p>千零蚊高玩600萬像素</p><p>600萬像素入門級DC可以有幾平？剛落場嘅SONYS600就報價$1,690，AV場內真係幾受衝擊！雖然擺明打入門級路線，不過用料幾重手，3×光學變焦蔡司鏡配2"芒，感覺一啲都唔Cheap！最強係ISO1000超高感光值，喺室內昏暗環境都能達至最清晰效果，測試時重發現平價機中罕見嘅紅外線輔助對焦系統，加埋2A電同大落價嘅MSDuoPRO，感覺更抵！</p><p>部屋影院聲大大</p><p>講價位，韓產DVD機真係有直逼國貨之勢，呢期當賣嘅可算係HYUNDAI最新嘅TBH-HT30A1，行5.1聲道連喇叭，機身重好小巧吓！Sub-Woofer只得一個DVD盒嘅高度，而且重炸得吓！以$1,680價位又夠細部，做部屋影院組合最啱。筆者最睇得起佢嘅質量，唔似某啲國產機玩兩吓Hang機、聲畫又唔夾！</p><p>筍貨區<br>畫像滑淨少雜訊</p><p>Nikon嘅入門級5900都算熱賣貨色，CCD出名成像夠滑淨，雖然只得500萬像素，但就使用了1/1.8吋大號設計，影出嚟嘅相又靚又少雜訊！其他規格包括有3×光學變焦、DVD級拍片同SD卡介面等。</p><p>三星輕巧平機</p><p>SGH-E60機身小巧，僅重85g，內置兩個6萬5色芒，加埋30萬像素鏡頭，玩到64和弦鈴聲加大頭相，其他功能還有15連拍、GPRS及紅外線等。</p><p>豪氣級親朋：$2,500-$3,500<br>DC熱玩無線傳輸</p><p>最近DC界吹起一陣Wireless風，講緊嘅係CanonIXUSWIRELSS，最特別之處係支援802.11b無線傳輸，只要配合轉接器WA-1，就可在30公尺內進行無線相片打印，而且跟機重有專用程式，將相片經Wireless上傳至電腦，以前繁複的工序簡單化。<br> 相片質素方面，使用了1/2.5吋原色CCD，解析度亦達500萬像素，加埋Canon最自豪的DIGIII影像處理器技術，絕對可以令你輕鬆影靚相！其他功能還包括有3×光學變焦、MotionJPEG640×480（30fps）有聲無間斷Movie、2.1fps連續拍攝直到記憶卡滿為止等，記憶卡則使用勁平賣嘅SD，不過電源則使用專用鋰電池。</p><p>30GB任播片</p><p>CREATIVE近年轉攻PMP播片機，呢期當紅嘅有ZenVision:M；機身內置有30GB硬碟，大家除咗可以用嚟播MP3、儲數碼相外，最強者當然係佢個播片功能，機身內置有一個2.5"26萬色彩芒，解析度320×240，用嚟播片感覺幾精細，不過最好者是對應格式極廣，市面現時流行的WMV、MPEG-1、MPEG-2、MPEG-4、DivX及XviD等影片格式全部玩齊，唔使成日壓片咁麻煩。</p><p>強玩Fashion手機</p><p>手機玩到有FashionFeel，Nokia7370都可算呢期潮爆之作；180度旋動式機面，配以紋花圖案及皮質製材，絕對可同時裝相提並論！功能亦算OK；130萬像素鏡頭，配以高解像26萬色2"芒，一般玩家幾夠使，影相功能亦不俗，8×數碼變焦、連環快拍等多種模式，功能直逼DC！其他實用功能還有最新Series40用戶介面、EDGE三頻及3D立體聲喇叭等。</p><p>筍貨區<br>CanonDV芒夠大</p><p>CanonMV-800i內置有一枚1/6"CCD，解析度達80萬像素，影片質素不過不失，雖然賣價平，一樣玩機面反芒，更屬2.4"大度，鏡頭變焦能力為光學20×、數碼400×，平玩DV又一好選擇。</p><p>激平20"睡房LCDTV</p><p>大家點都估唔到二千零蚊都買到LCDTV吧！KONKA雖然係國產牌子，但唔使三千蚊買到20"型號，市面上幾難搵到第二部；機身幾Slim，對比度500:1、光度則有450cd/m2，以細寸數機嚟講都唔錯，解析度640×480，雖非HDReady，但放在睡房插色差睇DVD，已有不俗的效果。</p><p>售賣點：<br> （a）中原電器（27707608）<br> 地址：旺角西洋菜南街1A號舖<br> <br> （b）CYESHOP（26283628）</p></body></html>