<html><header><meta charset="utf-8"><title>兩輪2R：YAMAHA新2R<br>騎士落場佩劍200km飛街濕濕碎</title></header><body><h1>兩輪2R：YAMAHA新2R<br>騎士落場佩劍200km飛街濕濕碎</h1><p>躍馬（YAHAMA）慶祝50周年，特別推出限量版R1SP，第三代R6又跟住露面，驟眼睇兩部戰車差不多，內內外外都擁有跑車優良血統，一身頂級賽車規格裝備，加上各項高科技和引擎上的改良，新車無論速度或馬力完全拍得住落場版，在多番改良同升級後，加速和操控感更強，一條小直路加速到200km，一樣好容易。至於價錢，只係比上一代貴幾千，寶劍配騎士，R1就是這把劍。<br><br>記者：黃婉冰<br>攝影：何家亮Model：Crystal</p><p>YAMAHA呢兩架架限量版R1SP版，全球只得500部，香港只配得一架咁大把。唔好以為掛個牌寫住「LimitedEdition」就自抬身價，查實今次呢部限量版的確花咗唔少心機，淨係睇車身特別用上超罕有嘅磨砂藍，就知道車廠決意將呢部特別版做到與眾不同。講突破，重有原廠跟車Ohlins避震、Marchesini胎軨，買番嚟可以即刻揸出街，唔使再左改右改，但最值都係因為呢架係特別版兼全港一架，揸出街唔怕兜口兜面撞到正，一定多人望，幾威！</p><p>新版R6執樣改性能</p><p>「嘩，個頭咁似蒼蠅超人嘅？」，R6畀我嘅第一個印象就是如此，雖然話佢似「烏蠅」，但就係佢呢個有型又夠格嘅車頭吸引到我嘅垂青，相比上一代，新版R6線條較明顯，尤其是左右兩盞頭燈，向上微微戚起，一副戰鬥格樣，望落又真係幾鬼型，黑色車身襯磨砂黑啡呤（包圍），對於唔多識電單車的我來說，單憑呢個造型，已經可以畀80分。<br> 當然，齋講外表無內涵一樣唔掂，好彩新版R6在性能方面都唔令人失望，馬力由上一代的126匹升級到134匹，比上一代更強，加上引擎外殼同氣閥都用上鎂合金物料，車身大大減磅，操控起來更加靈活，雖然比R1SP平一大截，但論樣論性能裝備，一樣唔輸蝕！</p><p>YAMAHAYZF-R1SPSpecification</p><p>引擎：998cc水冷四衝DOHC20活瓣直列四汽缸<br> 馬力：176ps/12,500rpm<br> 扭力：11kg-m/10,500rpm<br> 傳動系統：濕式多片六前速<br> <br> 供車計算機：<br> 車價：$180,000<br> 首期：$18,000<br> 利率：8厘<br> 月供：$4,700×24個月</p><p>YAMAHAYZF-R6Specification</p><p>引擎：水冷四衝DOHC16鈦合金活瓣直列四汽缸<br> 馬力：134ps/14,500rpm<br> 扭力：6.93kg-m/12,000rpm<br> 傳動系統：濕式多片六前速<br> <br> 供車計算機：<br> 車價：$88,000<br> 首期：$8,800<br> 利率：8厘<br> 月供：$3,828×24個月（以上次料只供參考）<br> <br> 車輛提供：萬里達車行（25763079）</p></body></html>