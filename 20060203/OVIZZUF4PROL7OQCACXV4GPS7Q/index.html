<html><header><meta charset="utf-8"><title>　　阿富：洗手液好賣咗 - 李八方</title></header><body><h1>　　阿富：洗手液好賣咗 - 李八方</h1><p>禽流感再次殺入香港，由沙頭角到黃大仙都有發現，八方問新界東議員鄭家富（圖）區內嘅人有乜反應？佢話，啲居民未至好驚，因為始終經歷過沙士，知道要點樣保護自己，所以最近啲洗手液同消毒藥水都好賣咗。<br> 政府決定關米埔同觀鳥園，阿富舉手贊成。佢話，如果遲啲有需要，彭福公園都可能要諗諗點安排，因為嗰度都有唔少候鳥棲息。<br> 香港人真係聞禽流感色變，所以阿富準備搞吓講座同大家分享經驗，而佢同勞永樂嘅H5N1關注組就整緊個網址，等大家可以上網獲取最新消息。<br> 踏入狗年，阿富祝大家身體健康，佢重話，見到埃及大車禍，更感人生無常，希望大家多啲照顧家人，互相珍重。<br> <br> <br> 爆料熱線：29290000、27860099<br> 報料傳真：26239278<br> 報料電郵：pf_lee@appledaily.com</p></body></html>