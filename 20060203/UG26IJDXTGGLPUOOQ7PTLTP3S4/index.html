<html><header><meta charset="utf-8"><title>　　肥龍生日願望早走早着 - 李八方</title></header><body><h1>　　肥龍生日願望早走早着 - 李八方</h1><p>下個星期三，即係八號，係立法會狗年第一個大會，當日嘅議程認真精采，三個動議辯論分別係西九、東江水同港台檢討，個個都係重頭戲。尤其西九壇嘢，主事人肥龍至今都冇正面交代過，究竟計劃何去何從，睇怕佢嗰日都應該開吓口啩。<br> 不過，西九小組主席傑哥對肥龍出席立法會答西九唔使有太大寄望，事關嗰日對四八年出生、屬鼠嘅肥龍嚟講有特別意思。何解？因為二月八日係佢五十八歲牛一。做壽星公，應該賀一賀佢至啱，如果落立法會，實俾人質到暈，歎慣玩慣嘅肥龍，睇怕都唔會咁樣折磨自己啩。<br> 咁計法，佢去立會機會都好細吓，分分鐘叫孫公去頂住就算數。八方估，肥龍發夢都冇諗過五十八歲生日時，會做咗特區第二號人物、政務司司長咁巴閉。佢當然最鍾意係做馬會董事，入吓馬場頒吓獎（年初三佢喺馬場又真係好受馬迷歡迎，老董就被人噓到唔敢去）；或者陪老婆四圍去聽歌劇，食美國牛扒同黃油蟹。</p><p>煲呔唔交人家變都有份</p><p>𠵱家朝朝晨早要起身，去禮賓府同煲呔開會，又要喺政府總部坐鎮，生日重要去立法會對住四大狀、長毛、馬丁、卿姐同達仔班「反對黨」，重有乜好慶祝呀？<br> 最近有人傳，○七年如果冇人夠班做政務司司長，肥龍可以冧莊，講呢番言論嘅人可能唔熟肥龍，因為佢老哥嘅生日願望，係早走早着，捱義氣頂埋呢一年，幫煲呔搞掂埋競逐連任就收工。箇中原因，相信同許太有關，煲呔如果唔交人，家變都有份！肥龍點敢唔走？另外，政改出師不利，佢都冇面目見江東父老，橋王招牌一上場就俾人拆咗，重邊有癮留低。<br> 肥龍實在一副死膽，而且懶過條蛇，原來立法會西九小組早前叫過肥龍出席今日會議，講最新進展，點知肥龍都話冇需要，噚晚政府重出稿，話需時研究入圍財團嘅疑問，等行會有結論，肥龍自然會現身。傑哥同班委員當然俾佢激到紮紮跳，即時叫秘書處整份研究文件，睇睇過往有幾多官員會拒絕出席會議，據知真係唔多，肥龍等住俾尊貴議員們開年啦。<br> <br> <br> 爆料熱線：29290000、27860099<br> 報料傳真：26239278<br> 報料電郵：pf_lee@appledaily.com</p></body></html>