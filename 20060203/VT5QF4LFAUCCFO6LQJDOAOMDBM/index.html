<html><header><meta charset="utf-8"><title>食環處：爆　本地居食屋充闊佬　豬肝代鵝肝</title></header><body><h1>食環處：爆　本地居食屋充闊佬　豬肝代鵝肝</h1><p>收到風銅鑼灣新開咗間中式居食屋，以中華便食代替日式小吃，重話用豬肝代替平時食開嘅貴價鵝肝！聽落個心即時打個突，水準同賣相得唔得㗎？好彩經過明查暗訪，發現主攻小食嘅「煮館」，唔係話求其塞碟牛丸、魚蛋或魷魚絲出嚟敷衍食客嗰種，相反樣樣小食賣相精緻兼創意爆燈，啱晒多心又嘴刁嘅你同我，屁股未坐暖已經忍唔住嗌番幾碟大快朵頤，以後行經呢頭咪多個地方坐低Hea囉！<br><br>記者：盧家蕙攝影：黃子偉<br>Model：Becky、Tania@Salvador</p><p>糯米薄餅$26</p><p>糯米飯或者pizza就食得多，估唔到用糯米都可以做pizza「餅」底！口感煙韌盞鬼，配上番薯粒、香芋粒、蛋絲、蟹柳絲及蟹子，餡料豐富又搶眼，嚼勁十足，廿幾蚊就食到手掌般大的pizza，抵食啦！</p><p>豆仁春卷$18</p><p>春卷包住多款餡料：韭菜、椰菜、蝦肉、豬肉碎及綠豆，一咬就知係用心之作，卜卜脆加皮薄餡靚，佐飯或當小食都得。</p><p>深肝寶貝$48（2月中推出）</p><p>賣相別致的多士，以為$48有矜貴鵝肝鋪面，食落先知係豬肝！不過唔好失望住，多士塗上沙律醬及果醬，再夾住鬆化的黃沙豬肝，口味創新又易入口，值得一試㗎。</p><p>煮館sell主管</p><p>「煮館」諧音「主管」，以「煮」為名，擺明對自家烹調技巧充滿信心；作為出品部「主管」的鄭師傅話：「想當年我就係憑一碗手打雲吞麵，喺旅遊發展局舉辦嘅第一屆美食選拔賽入面，奪得香港美食嘅最高榮譽大獎。」聽落確實係威係勢，但今時今日要喺飲食界打穩陣腳亦唔容易，師傅的策略係：「大膽的試，小心的改。」聽落好玄，但嗒落有理喎。</p><p>中、西、日大兜亂</p><p>行型格摩登路線的煮館，餐牌有齊粥粉麵飯四寶，但賣點卻是多款份量輕巧的輕便小食。劉經理指出：「我哋打正旗號以中華便食做主打，記得幾年前流行所謂Fusion菜，亂作一堆又叫做新菜式，根本欠缺重點。我哋嘅食物賣相似西式，食材同烹調手法都係中式，器具、裝潢就似足日式，感覺正常好多。」大包圍有齊中、西、日三式，潮食一族撐硬。</p><p>生炒松花$22</p><p>選用出名的松花溏心皮蛋，蛋皮嵌着朵朵冰花，配合甜中帶辣的青紅椒，多食也不覺膩。炸起的皮蛋外層香脆，內裏綿軟，口感一流。</p><p>王府豬扒$32</p><p>棄用有骨、嚡口豬扒，改用五柳肉，再以蘿蔔及洋葱汁醃一日，入口肉質鬆化而腍滑。</p><p>松皮雞蒸飯$30</p><p>內地流行以炸菜蒸滑雞，鮮嫩雞肉惹味，入口帶紅棗香，味道更勝以北菇蒸煮。</p><p>食客有say</p><p>煮館<br> 地址：銅鑼灣波斯富街48號3樓E室<br> 電話：31738193<br> 營業時間：11am-12mn<br> 座位：90個</p></body></html>