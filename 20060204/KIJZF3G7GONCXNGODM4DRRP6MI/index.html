<html><header><meta charset="utf-8"><title>型狗掃貨：Blink潮殺到輪到狗閃</title></header><body><h1>型狗掃貨：Blink潮殺到輪到狗閃</h1><p>Hi，我叫Ice，睇我一身打扮就知我係潮狗一族喇！今年零舍𢭃得多利是，點用好？不如趁今日人日帶大家去掃最新最潮狗物。可能今年係我哋嘅世界，無論係時裝、玩物定係家居用品，都多咗好多新意念，一於買盡佢！<br><br>記者︰劉昱蘭　攝影︰林栢鈞、譚盈傑　鳴謝︰紅蘿蔔</p><p>我呢件Punk衫係羊皮做㗎，又型又暖身。配埋黑皮頸鏈，先夠原汁原味。<br> 皮衣$1,899（b）<br> 頸鏈$1,300（e）</p><p>出街搶過人</p><p>狗仔有福！𠵱家買衫，除咗狗仔專門店外，重多咗個新場，連連卡佛都有貨掃啦！專門店又入咗好多新款喎。不過無論係乜款，狗仔衫多數都係棉質，先至着得最舒服。</p><p>除咗PunkLook外，我都好鍾意閃石衫㗎，唔閃邊夠搶眼喎。冇咁凍時着呢件薄身棉衫，就最舒服有型。重有黑色揀。<br> $926（b）</p><p>其實我同女友拍咗拖咁耐，又俾我見到狗仔都出埋結婚套裝喎，不如趁今年好年拉埋天窗啦。<br> 男裝$1,400<br> 女裝$1,600（d）</p><p>要casual啲，牛記就係最佳選擇。狗仔着牛仔布唔係咁舒服？其實條褲都係棉質印花布嚟㗎。<br> $917（b）</p><p>我成日同主人行山做運動，SportyLook點少得。呢套運動裝着上身後，唔知會唔會有啲HipHopFeel呢？<br> $722（b）</p><p>有時太陽猛，出街真係要戴副防UV眼鏡先得。𠵱家新出的鏡杯位深過以前，戴上眼都舒服啲，重可以換鏡片㗎。大中小碼<br> $500/個（e）</p><p>結婚呢啲喜慶日子，梗係要買條絲絨大紅閃石頸鏈，畀老婆仔威威啦。<br> $600（e）</p><p>潮玩有諗頭</p><p>成日見到主人潮打PSP入晒迷，我就淨係咬波仔骨頭，好想有啲唔會得齋咬齋㩒咁簡單嘅玩意。哈！點知又真係俾我搵到喎，新出咗啲玩具識得畀反應，又可以訓練腦筋，活動吓我哋嘅手手腳腳喎。</p><p>呢款智能玩具，要動動腦筋，逐格逐格推開波頂上嘅機關，先可以將食物碌出嚟食，幾新鮮喎。<br> $55/個（c）</p><p>呢個膠動物形玩具真搞鬼，㩒落去會有手手腳腳象鼻彈出嚟㗎。<br> $36/個（c）</p><p>另一個有反應玩具喎，一咬就會有水標出。如果大熱天時，入咗水後放入雪櫃雪一雪，彈啲冰水出嚟，重可以消消暑。<br> $65（f）</p><p>有得咬又有得搣，等我快啲特訓吓自己嘅手仔腳仔先。<br> $68/個（d）</p><p>新推出呍呢拿味嘅狗仔專用吹泡泡喎，不過我三個老友試完就話麻麻哋好玩。<br> $20（f）</p><p>家品夠體貼</p><p>狗仔唔要求好似人類咁用智能家品，我哋都唔識用啲咁hi-tech嘅嘢，只要大家幫我哋改良一下啲細節，就已經心滿意足，住得舒服。</p><p>嘩！第一次收到賀年狗禮盒咋！但係紅茶、sake我唔飲得喎。哦，原來係無咖啡因同酒精成份，係個樣似茶同酒嘅飲料，咁就要試飲啦。嘩！芋頭味「sake」好正喎，重有小食認真Perfect。<br> $238/盒（g）</p><p>我成日諗，夏天的涼板就用得多，點解冬天冇暖板呢？終於有得入貨啦。<br> $72連暖包兩個（f）</p><p>用普通水兜飲水時，一定會整濕晒下巴仔，真係好麻煩。原來喺入面放塊中間開窿的小膠兜，浮喺水面，就可以控制住水的份量，有諗頭喎。<br> $136（a）</p><p>呢張新木床真係冬暖夏涼，冬天有厚棉床褥，夏天就拎走床褥用涼板，全年都咁舒服。<br> 特價$742.4（售完即止）<br> （72.5×30×36cm）（c）</p><p>shoplist</p><p>（a）	狗仔隊（28815030）　銅鑼灣新會道2號2樓<br> （b）	DogParadise（27926999）　跑馬地黃泥涌道151-153號南珍閣1A<br> （c）	DOGONELIFE（31055550）　銅鑼灣駱克道459號<br> （d）	Dogotel（27110019）　旺角亞皆老街124A地下<br> （e）	連卡佛（21183638）　銅鑼灣時代廣場地下及1樓<br> （f）	Q-PETS（27610505）　何文田太平道5號華欣閣地下6號及12號舖<br> （g）	紅蘿蔔（34279899）　觀塘apm6樓5號舖</p></body></html>