<html><header><meta charset="utf-8"><title>大激鬥：星狗考智力鬥搵食</title></header><body><h1>大激鬥：星狗考智力鬥搵食</h1><p>踏入狗年，當然係狗仔大過天，即使今天人日都要以狗為先，實行叫埋Boy'z同梁敏儀（Winnie）跟佢哋嘅愛犬去狗cafe開party；另外亦同鄧穎芝隻「蝦米」玩吓尋寶遊戲，最後當然唔少得要同大家拜年，講番兩句賀年說話啦！<br><br>記者：曾靜茵、劉昱蘭　<br>攝影︰譚盈傑、林栢鈞　<br>鳴謝：狗仔隊（28815030）</p><p>三狗小激鬥<br><br>第一回合：鬥頂桔</p><p>要三隻狗狗頭頂着桔，時間愈耐嘅就算贏。</p><p>第二回合：鬥識食</p><p>面前放上賀年食物同狗食物，睇吓邊隻識得揀番常食嘅dogfood。</p><p>新年大計齊減肥</p><p>Boy'z兩位成員都係愛犬之人，張致恆（Steven）就帶咗三歲嘅史納莎Momoko同大家拜年。唔好睇阿Mo細細粒，其實係肥妹仔一名，肚腩大到逼爆衫鈕。「阿Mo肥到連醫生都話要佢減，𠵱家除咗要食減肥狗糧外，重會同我一齊跑步，每星期跑2至3次㗎！」Steven重幫阿Mo剪咗條新眉，睇佢兩條眉好似眼睫毛咁向上翹，都不知幾靚女呀！<br> 而麥子豪（Dennis）雖則鍾意狗，但就無試過飼養，惟有借Winnie隻「番梘」頂檔，做住佢半日主人先！</p><p>掛福袋𢭃利是</p><p>Winnie本身養咗3隻曲架，除咗今日亮相嘅6歲阿曲同4歲番梘外，重有隻Copy。佢哋全屬大型犬，平時好難買衫，幸好今年行年宵時見到有兩件童裝背心仔，着咗上身都幾fit喎！除咗新衫，Winnie每年都會畀利是佢哋，重會幫佢哋掛個福袋去親友屋企𢭃利是。因為又乖又可愛，淨係阿曲每年都𢭃到四、五百蚊㗎！</p><p>百厭星托世</p><p>個個都話史納莎好乖又聰明，鄧穎芝（Vangie）就話愛犬蝦米係反面例證︰「邊有史納莎咁曳，咬爛牆紙後重會喺石屎牆度咬開個窿？真係唔知好嬲定好笑。」０１２唔通蝦米唔只遺傳唔到聰明基因，重係百厭星托世？不過一玩𢭃利是遊戲時，佢又醒目過人喎。</p><p>智能測驗<br>認狗糧</p><p>三封利是裏已放入相同嘅香珠，但各會加入狗糧、朱古力或揮春，以測試蝦米搵唔搵到封狗糧利是。</p><p>必殺技<br>專咬硬嘢</p><p>據聞蝦米好識食龍眼，今次就放有多款賀年糖果，check吓佢最鍾意食邊樣。</p><p>小生怕怕<br>見炮仗即謝</p><p>蝦米好怕炮仗，原來佢以前曾經俾炮仗嚇親，重嚇到狂跑狂吠，震咗成個鐘先平復，所以𠵱家好有陰影。</p><p>點過肥年？<br><br>Rain</p><p>愛犬：腿腿（松鼠狗）<br> 「我同一班養狗嘅朋友開咗個party，最搞笑係腿腿想引人注意但又驚人喎，所以成日不停狂吠。」</p><p>利嘉兒</p><p>愛犬：豆豆（西高地白爹利）<br> 「今年我會帶佢去親戚朋友度拜年，佢孭住個背囊仔都𢭃到四五百蚊㗎！」</p><p>Jan@Krusty<br></p><p>愛犬：阿B（斑點狗）<br> 「今年特別同阿B裝身扮靚，重帶埋煲呔去拜年，都有三百幾蚊收穫。」</p><p>吳日言</p><p>愛犬：Win（史納莎）<br> 「可能啲親友比較孤寒，即使Win做晒請請動作都無利是。」</p><p>譚小環</p><p>愛犬︰GiGi（貴婦狗）<br> 「因為GiGi識得企起身向人恭喜恭喜，所以都𢭃咗五百幾蚊。」</p><p>小儀</p><p>愛犬︰deedee（芝娃娃）<br> 「年初二我同deedee一齊去外婆屋企拜年，我就教小朋友摸吓佢、同佢玩，難得咁熱鬧。」</p></body></html>