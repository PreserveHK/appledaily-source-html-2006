<html><header><meta charset="utf-8"><title>玩樂轉運：踩草落水急轉運</title></header><body><h1>玩樂轉運：踩草落水急轉運</h1><p>今年係狗年，人見人愛嘅狗仔立時榮升主角。就趁初七人日，不妨約埋一班愛狗同好出遊，來個人狗行大運。不過行大運也要配合個人屬性，請來一向有為狗仔批命嘅堪輿學家賴瑞麟師傅，推算適合人狗行運嘅地方供參考。唔想行錯地方轉錯運，就要昅昅大師有乜好意見。<br><br>記者：謝翠玲<br>攝影：何家亮<br>Model：Nicole,Fion（TheGroup）&amp;Mavis<br>鳴謝：堪輿學家賴瑞麟師傅（26397908）</p><p>龍仔龍女　望草利健康</p><p>生肖屬龍嘅朋友今年犯太歲，五行屬土嘅龍仔龍女腸胃易有毛病，不妨多去有青綠草木嘅地方。位於新界西北錦田嘅寵物樂園佔地六萬呎，除有一片可讓狗狗無拘無束地奔跑嘅大草地外，亦有游泳池、燒烤場、露天茶座和障礙場等，因為草地代表木，切合需要木來生旺嘅龍仔龍女，好適合約埋大班養狗朋友仔去踏青轉運。<br> <br> 其他適合生肖：豬、雞、虎、兔</p><p>寵物樂園（24706928）<br> 地址：元朗錦田北圍村１號<br> 營業時間:10:00am-6:00pm<br> 入場費：每隻$40（非會員犬）</p><p>牛羊　暢泳有運行</p><p>屬羊和牛嘅人今年同犯太歲，屬羊嘅朋友腸胃吸收差，而屬牛嘅易有不耐煩和記性弱嘅毛病出現，同狗狗一齊去近水嘅地方就有助改運。位於屯門嘅寵物綠洲是一間寵物酒店，佔地四萬呎，雖五行屬金，但因為有兩個面積約八百和五百呎嘅狗專用泳池，增加咗水嘅元素，有利屬土嘅生肖。另設障礙場，訓練狗仔同時亦可增進人狗感情。<br> <br> 其他適合生肖：馬、蛇</p><p>寵物綠洲（24561966）<br> 地址：新界屯門礦山村DD132Lots2019<br> 入場費：每隻$50（非會員犬）<br> 大泳池收費：每隻$50（60分鐘）</p><p>狗男女　銅鑼灣大食大喝</p><p>生肖狗嘅朋友屬土，今年腸胃毛病會較多，去屬水嘅地方有助改善運勢。位於港島北嘅銅鑼灣屬水，係最理想嘅轉運地點，嗰度重有幾間狗cafe可以選擇，其中一間較新嘅「狗仔隊」，全店分成兩部份，一部份係用餐位置，另一部份則專賣狗用品和玩具。就算唔係養狗之人，都可以嚟食飯玩狗，重有鎮店之寶Wriggle和Brownie陪玩陪食，包唔會悶親。<br> <br> 其他適合生肖：猴、鼠</p><p>狗仔隊（28815030）<br> 地址：銅鑼灣新會道2號2樓<br> 營業時間:<br> 10:00am-6:00pm</p><p>顏色助化解</p><p>賴師傅話如果狗狗跟主人生肖不同，去遊玩行大運嘅地點就要以主人生肖來作決定。如果怕有相沖，可以幫狗仔裝身，以合適嘅顏色來化解。</p></body></html>