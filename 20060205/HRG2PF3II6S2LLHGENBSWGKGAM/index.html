<html><header><meta charset="utf-8"><title>三車爭雄：記者實戰日本最佳汽車好揸！我們也同意</title></header><body><h1>三車爭雄：記者實戰日本最佳汽車好揸！我們也同意</h1><p>作為車版記者，接觸的新車十分多，有好、有差，有貴、有平，我們說不上是人肉汽車百科全書，但對汽車見解或多或少比一般人獨到。今次我們找來05年度日本CarOfTheYear頭三名新車作個短聚，試圖以輕鬆的對話、隨意的試車，看看三部獨當一面的新車，在各人眼中的印象如何。<br><br>記者：袁國基<br>攝影：陳偉強</p><p>日本在年底時舉行了CarOfTheYear汽車選舉，頭三名的得主分別是萬事得MX-5、凌志GS300及寶馬3系。香港車迷真是有福，三部車在本港也有出售，得到三間代理的協助，我們一次過把三部獨當一面的好車作同場測試，體驗到不同的駕駛樂趣。<br> 人物簡稱：C－Chris<br> D－Dennis<br> W－Winnie</p><p>MX-5仍保留原始味</p><p>C：新MX-5獲選05年日本CarOfTheYear實在是意料中事，在現代化中保留了獨有的原始駕駛感，日本車壇中根本沒有車可比。坐上車已感到MX-5獨有的Roadster味，很懷念這種感覺。<br> D：或許是我平日駕開房車，走上MX-5是有點不習慣，尤其低矮的坐姿及狹小的車廂……<br> C：老友，你試一轉包你鍾意！<br> D：（試車20分鐘後）嘩！正！由車架到懸掛的設定也十分好，馬力充裕，雖知道實際速度不是相當快，但感覺卻很快，路面傳來的訊息豐富得不得了！Winnie你有無興趣試試？<br> W：……我個人就好鍾意MX-5個外形，對頭燈好似死光槍咁，好有型，我早幾年前都有諗過買部。<br> C：我剛剛賣了部第一代MX-5，發覺速度上與新車有段距離，畢竟輸出有別，但外形上我都係鍾意彈燈！<br> D：我就覺得新MX-5的整體外表很有味道，經過三代已建立出獨有的外表，很有性格。<br> C：有無試過開關個軟篷？佔用空間比舊款多，但明顯比上兩代更方便，甚麼電篷及電動硬頂都是嘥氣，20秒電動開篷？我5秒內就開到，而且結構簡單，包無壞！<br> W：絕對認同！唯一美中不足是女仔操作起來會較為吃力，但相信習慣一下便可。<br> D：Chris，你以前部MX-5個波箱是否也如這部新款一樣，入波行程短而且利落？<br> C：我部車的波箱已作出一定程度改裝，所以比新款車的行程更短，不能作直接比較，但話說回來，新MX-5的波箱也是十分出色，與你部Corolla不同，又快又準。<br> W：手波車真係咁過癮？講到好似開MX-5一定要開手波咁！<br> C、D：（同時回答）無錯！買MX-5一定要手波！</p><p>記者Chris'sProfile</p><p>中文名：袁國基<br> 特點：對尾轆車認識甚深<br> 曾擁有車輛：富士VivioRS-XX、平治190E2.5-16、本田Accord、寶馬E36M3及萬事得MX-5。<br> DreamCars：ArielAtom、CaterhamSeven及富原始操控感的車。<br> 最難忘開車經驗：在機隧內試法拉利360ChallengeStradale，巨大的引擎排氣聲令耳仔出現短暫耳鳴。</p><p>豪快兩用GS300</p><p>C：Dennis，你剛才駕GS300由公司來這裏，又覺得部車如何？<br> D：Feelsogood...Feelsogood...Feel...<br> C：咁即係點？舒服得咁緊要？<br> D：真係正，車廂豪華得緊要，又靜又寬闊，車內十分之多先進設備，玩到停唔到手。<br> W：我剛才試過亦覺得好舒服，三部車中以這部最舒服，而且外表很有霸氣，真係唔跑得都睇得。<br> D：真係跑得㗎！上到高速公路就厲害，你部寶馬325一定追唔到！<br> C：我都領教過GS300在高速公路上的威力，真係一部快又得慢又得的豪華房車。TouchScreen加入藍芽系統，一上車就可以感應到部電話，方便到極！<br> D：可能我本身是豐田的擁躉，加上凌志多年來已有很好的口碑，因此對GS300有偏愛。<br> W：車尾有個鏡頭，方便泊車，我最啱。<br> D：咁大架車，有個泊車鏡頭好啲，你睇前座有齊冷、暖氣功能，大熱天時個PatPat都涼浸浸。<br> C：好多貴車都沒有這個設備，真係坐得好舒服。<br> W：頭先聽過部車機，聲音好似幾正喎，加上個表板用銀色托底，從未見過咁型，Cyber得佢！<br> C：個表板正呀！真係繼IS車系Chrono表板後又一傑作，日本仔真係多花巧嘢！</p><p>記者Dennis'sProfile</p><p>中文名：鄭達基<br> 特點：新車4年行了16萬公里<br> 曾擁有車輛：日產B13Sunny及豐田NZE121Corolla。<br> DreamCars：Citroen2CV、寶馬M5及豐田Alphard。<br> 最難忘開車經驗：以手波Corolla在龍翔道連續彎路上放甩CooperS。</p><p>蘊藏跑車血統寶馬325i</p><p>W：第一次玩325i，實在有不少驚喜給我，入彎的感覺十分敏銳，開落不似房車，似跑車多啲。<br> D：這代E90的外表不夠跑味，車身也大了一個碼似的，看落比以往的踏實。<br> C：上一代E46已很有跑車味，尤其M3更加大沙板，成個大隻佬咁！<br> W：不過我稍嫌它的軚環轉向時稍實，需要大一點的力度才可，我開了一陣已有點手軟。<br> D：一直以來寶馬3系也是強調操控的，同級的C-Class及A4無得比。<br> C：最深刻是加速力很強，我以為它是330i。此外，轉彎的靈敏度比E46更強，一扭軚，車頭便指入彎內，配以強勁的輸出，出彎的動作十分之快。<br> W：我覺得三部車中，325i的跑彎速度是最快，比GS300更有駕駛樂趣，雖然車廂空間不算大，但既有駕駛樂趣，車廂又實用，三車之中的中庸之選。<br> D：寶馬這台直六引擎真是一大傳奇，多年來不斷強化，比不少新設計的V6更好。<br> C：多年來都咁勁，我以前部M3都已經好好揸，估唔到今時今日325i已有差不多的表現。<br> W：3系都算厲害，能夠以外國入口車的身份在日本CarOfTheYear奪得第3名及最佳進口車，可見它好到連民族意出名強的日本人也佩服。<br> D：無辦法喇！凌志IS車系都是以3系做對手，佢係小型房跑車的經典代表。</p><p>記者Winnie'sProfile</p><p>中文名：黃婉冰<br> 特點：最細MINI同最大Pardo輪流揸。<br> 曾擁有車輛：豐田Camry、豐田RAV4、豐田Prado及舊款MINI。<br> DreamCars：MGB及老爺車。<br> 最難忘開車經驗：第一次開舊款MINI，其原始的駕駛感令人興奮，十分難忘。</p><p>日本COTY得來不易</p><p>日本車壇每一年也會舉行COTY（CarOfTheYear）選舉，今年來自日本本土及外國的參選車共有45部，評審團則由60名來自與汽車行業有關的專業人士，每名評審員有25分在手，最多每車投10分，全個選舉共有1,500分。萬事得MX-5在這次選舉中共得447分，合共有31位評審員給予MX-510分滿分，而凌志GS300得309分，而寶馬3系則有212分。此外，大會更會選出最佳的進口車，寶馬3系能打敗一眾日本車晉身三甲，當然同時亦獲得日本最佳進口車獎。</p><p>想多一點透明度</p><p>這個記者試車的題目，不是搞偶像崇拜，是希望讀者更了解每篇試車文章的Pointofview。他們三人對車有不同的要求，試完車的一番感覺，其實很主觀，例如經常看到的操控好，怎樣好呢？好在哪裏？<br> 汽車科技發達，一部十萬不到的汽車，不會差到哪裏。我們很多文章都說這車好、那車好，今次看過記者的談話，就知道他們對好與壞的標準，例如Winnie的對車廂舒適的要求，是比Chris更高。作為車版記者，每次也狠狠地試車。最狠的一次，是看着身形龐大的Dennis坐入保時捷Dog-seat作測試，關上車門，從後鏡中看他扭曲的身體和面容，就知道他說的不服舒是甚麼一回事。<br> 有人會問：試跑車要超速嗎？我們所講的操控，是根據普通駕駛者的需要，例如突然扭軚和掣動入彎等。試試經過迴旋處時，不走APEX，以50km/h轉圈，漸漸加油，你會發現，車身會有微妙的不穩定動作，超級跑車的極限也只是70km/h。而用黐線速度入彎、瘋狂推頭或甩尾的駕駛，根本不是試車，車版是絕對禁止。<br> <br> 車版主編</p></body></html>