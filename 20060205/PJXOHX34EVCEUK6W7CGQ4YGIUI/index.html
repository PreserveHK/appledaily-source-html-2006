<html><header><meta charset="utf-8"><title>FollowMe：Microsoft打正旗號入股浪潮潛力無邊</title></header><body><h1>FollowMe：Microsoft打正旗號入股浪潮潛力無邊</h1><p>狗年開筆，祝各位周年旺相，年頭賺到年尾。狗年第一炮，打孖上，主力浪潮國際（8141），翻半番又似，翻一番都似，兼買泰山石化（1192），趣趣哋，20%利潤非奢望。<br> 聽落嗰名怪怪哋，浪潮唔係薯片、賀年糖果或雪糕，原來係當今首富蓋茨也另眼相看嘅科技股。<br> 浪潮上周五收0.89元，發行股本4.91億股，市值只有4.37億元，拍住蓋茨一手創辦嘅Microsoft（微軟），市值高達2.26萬億港元（大過㗝控（005）市值1.45萬億元），簡直係小巫見大巫。浪潮能搵到如斯威猛大股東入股，等於「細船泊住大船邊，3日唔使買油鹽」，潛力無邊。<br> 蓋茨今次入股浪潮，打正旗號以旗艦公司Microsoft直接執行，可見受重視程度。情況似足阿聯酋Emirates入股鄭州燃氣（8099），大雞食細米，必有充份理由。<br> Microsoft為世界同類公司一哥，竟肯入股浪潮，夠晒震撼，05年9月炒呢單消息，浪潮即勁升至1.35元；05年12月8日落實入股協議，浪潮股價反只企0.89元。蓋茨呢封大利是，豈能不收？<br> Microsoft擬動用2500萬美元，買入浪潮可換股優先股，每股優先股等於1股普通股投票權，可兌1股普通股，並分3個階段進行，先於05年12月8日認購1300萬美元優先股，每股作價0.76港元（當日浪潮收0.84元），涉及1.33億股優先股，資料上咗聯交所大股東持股量網頁（參考圖）。</p><p>1.35元唔係頂位</p><p>第2與第3階段，在今年3月底與4月底，再認購500萬美元與700萬美元優先股，以市價作價。屆時Microsoft佔浪潮投票權估計達到30.4%（視乎後期買優先股作價高低），但只會運用投票權最高至27.1%，比大股東浪潮集團投票權由55%攤薄到38.3%為低，但已成為第2大股東。<br> 大股東浪潮集團來頭唔小，為山東省受政府監管8大企業集團之一，由山東財政廳擁有63.9%，其餘36.1%由兩個國企基金持有。<br> 浪潮認為引入Microsoft為主要股東，可提升浪潮與Microsoft合作關係，可創造協同效益與利益。戲肉在2-3個月後完成呢單交易，到時股價必可高過去年9月僅傳入股時即見嘅1.35元。<br> Microsoft入股到要披露權益嘅本港上市公司只有兩間，另一係中國軟件（8216），同躭優先股，06年1月9日落實以0.80元入股，上周四升至1.15元，累升44%；浪潮步其後塵，由優先股作價0.76元升44%，可見1.10元。</p><p>泰山石化好和味</p><p>瑞銀剛發表一份《GreaterChinaConference2006》報告，厚達288頁，專攻大中華股票，推介有大升潛力股份，泰山石化即為其一，目標價1.10元，比現價0.69元有59%上升空間。<br> 泰山石化在亞洲經營石油運輸、倉儲，瑞銀預測其05年度（12月年結）賺4.6億港元，06年度大增87%至8.62億元，每股盈利分別係9仙與18仙，現價PE7.7倍與3.8倍，照目標價打個8折，可見0.88元，已經好和味！<br> 高彰坡</p></body></html>