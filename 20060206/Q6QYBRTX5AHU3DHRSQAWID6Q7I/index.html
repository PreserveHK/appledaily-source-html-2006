<html><header><meta charset="utf-8"><title>06機王預報最緊要瀛</title></header><body><h1>06機王預報最緊要瀛</h1><p>塔羅牌，潮人新興玩意，愛情、前途都會話你知。今次撇開大路問題，只問IT潮流，測吓06年最期待手機誰屬？答案就在一個「瀛」字！還記得自去年數記推出SX833及SX313至今，熱潮一直冇冷卻；而日版解鎖機入侵、機價暴升暴跌，以及日本曾宣布停產等傳聞，反令呢股旋Phone愈吹愈烈！06年來勢重勁，VodafoneK.K.已經喺農曆新年前公布咗4款雙制式3G機，暗示本港大有機會返貨，睇嚟日系機再次成為今年最大勢力！<br><br>記者：陳國輝<br>攝影：陳盛臣<br>ImageGirl：家祺</p><p>一月底，VodafoneK.K.於日本舉行咗「2006SpringNewModel」發布會，並發表咗四款3G手機，分別為904T、804N、804SS以及一部非香港制式嘅V403SH。同時，雙制式嘅804SH已正式喺日本推出，意味着打入本港市場嘅日子已經不遠！</p><p>機面玩Monogram<br></p><p>SHARP繼於本港推出SX833之後，再喺日本推出最新嘅型號804SH。影相、聽歌並非佢最大賣點，今次以獨特嘅「格仔紋」外殼作為賣點，備有白×黃、銀×白以及深啡×銀三種顏色，當深啡色搭上格仔Design之後，勁有Monogram風格，唔講重以為LV出咗款手機㖭！質感方面採用SHARP系列從未見過嘅金屬物料，適舒手感自不在話下，重量還比SX833稍輕28g，其Design可謂走上潮流尖端。<br> 功能與SX833睇齊，除咗鏡頭像素由320萬降至200萬CCD外，miniSD卡槽、藍芽功能亦不缺；另外，SHARP芒一向憑高質素見稱，呢次沿用2.2"26萬色ASV靚芒，達QVGA解像級數，睇片影相當然唔成問題。</p><p>注目度：■■■■<br> <br> 規格：WCDMA/GSM三頻、26萬色彩芒、200萬像素鏡頭、miniSD卡槽<br> <br> 售價未定（第二季推出）</p><p>內置GPS唔怕迷路</p><p>由Toshiba研製嘅904T，外形跟早前流入本港嘅902T有啲唔同。最大分別係鏡頭像素由200萬提升為320萬，相片質素靚咗；線條方正，外觀比903T更具剛陽味，而最搞鬼嘅係摺機位特設5方向掣，如果將屏幕180度翻轉，即變成手機導航鍵，包括操作全球定位系統（GPS），亦方便打機或上網瀏覽資訊。</p><p>注目度：■■■<br> <br> 規格：WCDMA/GSM三頻、320萬像素鏡頭、26萬色芒、全球定位<br> <br> 售價未定（第二季推出）</p><p>狂掃240首MP3歌</p><p>的骰大芒嘅外形始終係女仔至愛，由NEC一手操刀嘅804N，重量僅115g，3G手機當中已叫輕巧，相對彩芒闊度竟達到2.2"，算係機細芒大嗰隻；最突出者係強大嘅內置記憶體，能儲存高達450MB資料，即相等於百多首MP3，另支援512MBT-Flash卡，合共可收錄240首歌曲，真係有排聽！加埋機面上嘅音樂快捷鍵，聽歌更Easy！</p><p>注目度：■■■■<br> <br> 規格：WCDMA/GSM三頻、200萬像素鏡頭、6萬5色芒、內置450MB<br> <br> 售價未定（第二季推出）</p><p>全球最纖薄3G機</p><p>韓國SAMSUNG加入埋Vodafone家族，推出雙制式摺機804SS。配130萬像素鏡頭、又唔可以插卡，功能只屬於普普通通嗰種；但犧牲功能嘅背後，其實804SS主攻Slim身形，「收脂」後厚度只有14.9mm，成為全球最薄嘅3G摺機；另內置140MB容量並備有機面播歌掣，繼續食番靚聲嘅老本行。</p><p>注目度：■■■<br> <br> 規格：WCDMA/GSM三頻、26萬色芒、130萬像素鏡頭、藍芽傳輸<br> <br> 售價未定（第二季推出）</p><p>即將殺到！W810i變黑臉玩神秘</p><p>流住半日系血統嘅SonyEricsson，自從喺2006CES展示過W800i變奏版本W810i後，唔少人一直期待緊佢會幾時推出。傳聞完成度已經比P990i重快，預計最早於2月份就推出。外殼由橙色變成鋼琴黑之後，保留咗W800i嘅WALKMAN播放器，導航鍵亦可完全操作音樂播放，加埋機身背面三組圓形喇叭，具靚音色已屬必然。</p><p>注目度：■■■■<br> <br> 規格：GSM四頻、26萬色芒、200萬像素鏡頭、MSD卡槽、EDGE<br> <br> 售價未定（預計二月推出）</p></body></html>