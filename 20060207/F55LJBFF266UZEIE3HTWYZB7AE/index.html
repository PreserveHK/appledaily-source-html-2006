<html><header><meta charset="utf-8"><title>Hea：「玩完輕十磅！」彈跳鞋要幾彈有計彈</title></header><body><h1>Hea：「玩完輕十磅！」彈跳鞋要幾彈有計彈</h1><p>呢對好似高蹺咁嘅係乜傢伙？「彈跳鞋」？睇佢企定定經已好似踩緊高蹺，放膽跳重可以彈到2至3呎咁高！真係好似通心粉廣告入面講咁：「要幾彈就有計彈！」雖然望落玩呢對鞋好似好有難度，但經過街頭試玩之後，連小朋友都話EasyJob嗌過癮！而BUDanso一班靚女重異口同聲咁話：「玩完好似輕咗十磅咁，簡直係瘦身之選！」<br><br>記者：曾靜茵　攝影：黃子偉</p><p>直擊街頭試玩</p><p>X-Game新貴入樽話咁易</p><p>「彈跳鞋」英名叫PowerRiser，係由德國設計兼發明，是人體力學與機械的結合，透過纖維桿嘅回彈力令人跳起，着咗佢之後，你除咗可以扮殭屍跳（垂直跳）之外，重可以做出不同的動作，喺外國玩家當係X-Game，跳到擘晒腳、打空翻、飛簷走壁，連入樽都玩埋，不過當然要做足安全措施同經過嚴格訓練先得啦！</p><p>輕量版</p><p>初學者建議由輕量版開始，小朋友亦啱玩。<br> 尺寸：60H×35D×14W(cm)<br> 淨重：4.6kg/對<br> 可負重：90磅至140磅<br> 原價：$1,680推廣價：$1,380</p><p>重量版</p><p>一般用於玩花式用，彈跳力可以跳高超過1米。<br> 尺寸：95H×38D×22W(cm)<br> 淨重：4.6kg/對<br> 可負重：140磅至180磅<br> 原價：$2,680推廣價：$2,380</p><p>十分鐘齋企狂出汗</p><p>咪睇班佢哋玩得出神入化，彈吓彈吓好似好輕鬆咁，其實運動量都幾大，因為一隻彈跳鞋的淨重都有成4.6kg，加上底部只有一個支點，當你穿上它之後，雙腳便需要不停踏步先可以保持平衡，而眾Model淨係原地踏步試玩咗10分鐘就經已成身大汗，重話好玩過去做Gym㖭！<br> 除咗KeepFit之外，宣傳重點之一重話可以增高！係咪真係咁神奇？問過港澳總代理負責人鮑先生，佢話淨係對發育中的兒童及青少年先會有增高作用，當中唔會產生關節問題，若果你經已年過三十重相信自己是發育中嘅話，都可以買嚟試吓，就算無得增高，都重可以Keep下Fit嘛！</p><p>BUDanso試玩：跳舞難咗！</p><p>一心諗住搵嚟Danso（舞蹈學會）班靚女試玩，諗住佢哋有番咁上下舞林底子，唔可以飛天遁地，都可以大跳番Part勁舞俾大家睇，誰知佢哋話着住對鞋隻腳唔係幾郁到，惟有係咁意離地幾cm擺幾個靚Post啦！</p><p>初學者要注意</p><p>負重：每個型號都有指定負重量，切勿給超過指定重量範圍的人使用，以免損壞產品。<br> 不宜：骨折、跌打損傷、哮喘、心臟病、孕婦不宜使用。<br> 地點：彈跳鞋喺平地玩已經夠刺激，毋須再喺斜坡、樓梯、地毯、不平坦、軟地面及多障外物等地上使用。<br> <br> 家駿有限公司（23699089）<br> 尖沙嘴東部麼地道67道半島中心163號舖（1樓滙豐銀行側）</p><p>跌完點起身？</p><p>玩得咁刺激就預咗會跌，初學者跌低都唔識自行企起身，但識用力，就可以用其中一隻腳做支撐點，輕易自己起番身。</p></body></html>