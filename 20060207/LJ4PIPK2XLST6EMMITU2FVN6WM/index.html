<html><header><meta charset="utf-8"><title>精神病房殺聲四起<br>洪朝豐狂寫歌唱瘋子</title></header><body><h1>精神病房殺聲四起<br>洪朝豐狂寫歌唱瘋子</h1><p>洪朝豐昨日繼續在東區尤德夫人那打素醫院精神科急性男病房留醫，並親自寫了兩首名為《致瘋人館內諸瘋人》及《告別瘋子歌》的歌。瘋言瘋語的他更謂見鬼殺鬼，見神殺神，看來病情不輕。</p><p>洪朝豐昨日仍留醫東區尤德夫人那打素醫院精神科急性男病房，約有十多名記者想入病房與洪朝豐見面。醫院的保安比前日森嚴得多，除了有職員負責紀錄探訪者的姓名外，第一重病房內更有一名保安人員看守。而獲洪朝豐接見的記者進入第一道門後，先要登記身份證，再由職員帶同進入第二道門。職員要求記者放下所有隨身物品在接待處，只可帶紙筆內進，訪問內容如下：<br> 洪：洪朝豐　記：記者　<br> 洪（先歎一口大氣）：我幫人幫到好攰，為人為到想死，籌錢嘅事我三月尾先算啦，林卓斌會長三月尾就職，三月尾我會整單國際勁嘢畀佢。<br> 記：點勁呀？<br> 洪：到時我會為佢籌錢，籌一億，都係唔講幾多，一千又好一千萬又好，盡心啦，反正好多地方要用錢，五十個分會都要用錢，我又要用錢。<br> 記：你𠵱家唔搞籌款，咁正月十五搞乜呀？</p><p>赴泰國救白鮓</p><p>洪：你放心，我正月十五有嘢搞，搞日月星辰敍舊會，我唱歌表演，七點唱到十二點，喺「1516CAFE」搞。為咗大家開心啲，我由七點唱到一點，個名就叫做「洪朝豐七年之癢日月星辰敍舊」，呀！加埋音樂會啦，等人知我唱歌。我第二日七點就要上機啦。<br> 記：你去邊呀？<br> 洪（想了一想）：我去泰國五日，你哋想跟就跟啦，我初十二（九日）就出院啦，總之十六就出發。<br> 記：去邊呀？<br> 洪：中南部，嗰度靈山聖水，地傑人靈。我第時都諗住喺度長住，我會準備房畀你哋，我間房好香㗎，因為我香囉，你哋（指記者）可以住我嗰度，不過你啲同事就冇法啦，要瞓門口，你叫佢唔好介意呀。大家玩得開開心心，唔使使錢㗎，我包，出入坐政府車，見鬼殺鬼見神殺神。我表弟喺嗰度做縣長，四十四歲，我會帶大家救白鮓。<br> 記：點救呀？白鮓上水會死㗎喎！<br> 洪（語氣囂張地）：總之我會教你點救啦！我哋去海邊食嘢飲嘢聽歌飲紅酒，會去我爸爸八歲時游過嘅湖一齊游，我哋去遊蓮花山、畢架山，去睇潮州人起嘅廟，食連皮連核吞得嘅柑，好清甜㗎，好食到你想死。你哋自己出機票錢，但係要同我同機去，因為要採訪機內發生嘅事，今次指定航班係泰航，我有專人嘅公司幫你訂，最平㗎啦，早機去晚機返，玩足五日。你哋出機票錢，其他我畀（偷笑）！其實係泰國政府畀。你想寫稿就寫稿，有電腦有fax機</p><p>睇女記者上圍</p><p>記（記者是女性）：唔得，我要帶泳衣。<br> 洪：唔得，我要你帶泳褲，因為我要睇你上圍。（一邊講一邊笑）你重有乜嘢要問？<br> 記：你前妻同個仔有冇探你？<br> 洪（開始自問自答）：我個仔有冇嚟探我？有！我老婆有冇嚟探我？有！我家姐有冇嚟探我？有！我老婆同個仔同家姐有冇幫我打工？有！我朋友有冇幫我打工？有！噚日喺瘋人院，唔係，係精神病房表演，一個鐘嘅miniconcert，我已經係精神科病院嘅表演嘉賓，因為啲人好鍾意聽我唱歌、彈結他、吹口琴。本來護士話DHL個口琴畀我，但係冇，我好失望。<br> 洪：你（指記者）好準備啦，我寫咗一首告別歌：不堪回首不堪告別，教我如何不愛他，微風細雨，鼻鼾呼嚕，八重奏起，仙樂飄飄，冉冉長空，銀光四閃，八步天龍，威而不猛，瘋人是生人，瘋人是赤子，瘋子是天之驕子，君子為你為我為蒼生，消災解難，一人慘萬人福自享。瘋子呀瘋子，歌之舞之，手之足之，道之彼之愛之，到如今痛別離，願君個個養生，聖之好君再日見，紅塵碧海江湖再見，紅塵碧海江湖你我再見。呢首係《告別瘋子歌》。</p><p>病床全由膠製</p><p>洪：呢度啲人對我好好，我暈低有人幫我按摩，有人畀嘢我食，有人畀嘢我飲，我行過又叫我教佢催眠、功夫、唱歌，重要畀杯麵我食。佢哋問我可唔可以叫我一聲師傅，我答應佢哋我會成日返嚟探佢哋。你哋（指記者）要走嘞，聽日帶可樂嚟探我啦，唔好買罐裝，因為唔帶得入嚟，你日日帶生果上嚟佢哋會知㗎！<br> 接着，洪朝豐便與記者握手、擁抱道別，於擁抱時更發出「啜」一聲，之後親自送記者離開房間。<br> 記者所見，一間病房可容納十二人，所有病床都是膠製的，據知洪朝豐住在尾房最近窗口的病床。記者昨日致電曾治療洪朝豐，並證明他有「兩極性情緒錯亂症」的香港執業精神科醫生協會主席葉恩明，希望他就洪再次入院一事作回應，不過他透過秘書稱不會發表任何意見。<br> 採訪、攝影：娛樂突發組</p></body></html>