<html><header><meta charset="utf-8"><title>DC界長氣袋　喪影550張　唔斷氣</title></header><body><h1>DC界長氣袋　喪影550張　唔斷氣</h1><p>行AV舖，大家不難發現卡片形DC放到一櫃都係！偷偷聽機民買機心得：「呢部最薄㗎！」唓！厚多幾mm都重可以放入衫袋；「潛望鏡慳位啲喎！」，你唔係諗住開着機放入袋嘛？「機款次次差唔多樣，今次出得最型仔！」個設計師聽到唔知會唔會喊出嚟呢？CASIO最近新返咗部EX-Z600，同機民買機「三寶」雖然沾唔上邊，不過佢就勁Sell一嚿電、強影550張！相對一般DC二百張左右收得工，絕對跑贏大市，而且來得更實際。<br><br>記者：朱崇德<br>攝影：陳盛臣、朱崇德</p><p>老實講，一向都唔多鍾意專用式鋰電池，事關補充電源真係有啲麻煩，冇電起上嚟真係企咗度！不過據稱EX-Z600使用了極度慳電的「EXILIM引擎」，在CIPA規格測試下，可拍約550張靜態照片或4小時的Movie；咁嘅數據資料，相信大家只知道佢一嚿電影到550張相，其他一概唔會明！放落實際使用情況，記者由早上10點開始，又拍Movie、又影成100多張試相（其中大半有使用閃燈），到晚上7點電量仍一格都冇少過，實測感覺相當唔錯，唔似得個講字！</p><p>光猛靚芒　睇得清楚</p><p>EX-Z600使用1/2.5"600萬像素CCD，鏡頭則有3×光學變焦（38-114mm）另加4×數碼變焦，而且內置電子雙重防震功能（機身防震及被攝物體晃動防震），以片機類DC已屬中規中矩；最搶眼者係個2.7"機背LCD，厲害之處係1,200cd/m2高亮度，相對市面DC只有300cd/m2，感覺真係光猛好多，尤其在室外拍攝環境，可保拍攝影像睇得更清楚。</p><p>1秒3連拍3連閃</p><p>一般卡片DC有連拍功能已難，EX-Z600竟然可玩到1秒3連拍、再加3下同步閃燈，真係好多Prosumer相機都未必有！筆者在黃昏時段拍攝打籃球，距離拍攝主體大概6-10m，雖然內置閃燈「火數」細，但感覺仍然Hit到！<br> 更重要係快門亦作出了適度調校，感覺拍攝主體都算清晰。值得一讚嘅地方，連影3張600萬像相片，但Save時間僅需半秒，感覺好爽快。</p><p>還原靚靚拳</p><p>Step1：相機置有「舊相翻新」功能，啟動後可以將普通菲林相片，翻拍成數碼檔案。</p><p>又斜又黃！</p><p>Step2：拍攝後會顯示預覽圖示，而且重會自動顯示應該裁剪的部份。</p><p>靚番晒！</p><p>Step3：自動做梯形矯正，泛黃色調亦變番有色彩，十足星爺嘅還原靚靚拳咁勁！</p><p>感光元件：600萬像素CCD<br> 鏡頭：3倍光學（38-114mm）、4倍數碼變焦<br> 光圈：F2.7/F4.3<br> 屏幕：2.7"TFT（153,600畫素、640×240）<br> 相片格式：JPEG<br> 影片格式：AVI（640×480/320×240）<br> 記憶體：SD/MMC卡、內置8.3MB<br> 尺寸：88.5×57×20.5mm<br> 重量：112g<br> 查詢：捷成洋行（29262320）</p></body></html>