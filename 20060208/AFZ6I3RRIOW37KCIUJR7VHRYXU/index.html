<html><header><meta charset="utf-8"><title>女裝版Smartphone三星D720的骰誘滑</title></header><body><h1>女裝版Smartphone三星D720的骰誘滑</h1><p>原以為Smartphone（智能手機）呢類分唇強大嘅通訊器材，只適合發燒級玩家慢慢鑽研。勢估唔到，韓國三星首部執行SymbianOS嘅手機，會選擇搵女性作為試用對象，認真大膽！僅重110g嘅D720，挾滑蓋式「招牌」設計，搭上一對超炸得3D立體聲喇叭，外形的骰誘「滑」之餘，還內置各類軟件及記憶卡擴充機能，睇得又煞食，平時愛靚貪玩嘅女性用家，係時候轉番個I.T.Look！<br>記者：陳國輝<br>攝影：陳偉強<br>ImageGirl：Cody</p><p>所謂SymbianOS，就係由Nokia、MOTOROLA等手機廠共同開發嘅作業系統。特點係藉外間編寫程式，經安裝落手機成為應用軟件，提升手機功能；今次搵咗諾記N70與D720兩款Symbian機作比較，除咗功能接近，值得一提係D720機身較短，重配備極富手感嘅鋁合金滑蓋外殼，唔冧死女至奇！</p><p>3D雙喇叭超好炸</p><p>韓Phone玩聲樂不嬲出色，D720唔止繼續內置音樂播放器，而且喺三星系列裏面，重可能係最好聲嗰款㖭！機背兩側，分別安裝咗立體聲喇叭，難得嘅係唔單止音色勁清，而且當扭盡5度音量之後，重好炸得，同「大喇叭」SEW550i比較，肯定有得揮；至於音樂相關嘅功能，亦交足功課，內置8種均衡器選擇，而基本嘅背景動畫亦可更換，唔插Hands-free齋機播歌嘅話，質素拍得上miniHi-Fi咁專業㗎！</p><p>首行S60平台操作易</p><p>玩過諾記Symbian機種，如N70、N91或更早前嘅N6680，操作上根本唔難入手。D720執行諾記最常用嘅S60平台，並玩上「九宮格」介面，純靠五方向桿就控制到，好似普通手機咁容易，對分唇了解唔深嘅女性玩家，又點會接受唔到呢！再者，D720已內置幾款娛樂兼實用嘅外掛程式，例如自製MP3鈴聲專用嘅《音樂合成器》、3DJava遊戲，及觀看doc、pdf文件嘅《文檔閱讀器》等，只可惜D720只支援簡體中文或英文顯示，睇慣繁體嘅人唔知能否接受。</p><p>Profile</p><p>作業平台：SymbianS60<br> 制式：GSM900/1800/1900<br> 體積：99×47×22mm<br> 重量：110g<br> 屏幕：26萬色TFT芒<br> 通話時間：240分鐘<br> 備用時間：110小時<br> 主要功能：立體聲雙喇叭、音樂播放器、音樂合成器、T-Flash卡、130萬像素鏡頭連補光燈、文檔閱讀器、藍芽<br> 售價：$3,680（水）<br> <br> 樂進（23806669）<br> 旺角先達廣場地下G106號舖</p></body></html>