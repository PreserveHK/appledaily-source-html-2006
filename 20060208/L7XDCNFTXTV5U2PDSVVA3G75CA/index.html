<html><header><meta charset="utf-8"><title>　　行會為兩會讓路 - 李八方</title></header><body><h1>　　行會為兩會讓路 - 李八方</h1><p>一踏入三月，就係港區人大代表同政協委員最忙碌嘅日子，事關佢哋要飛去北京開兩會，撞啱香港有嘢做，就要兩邊飛，搭飛機都搭幾轉，唔暈飛機浪就假。<br> 八方數過，行會成員中，有七個人係政協委員，包括肥平、亞瑟王局長、周梁、振英哥，陳智思、曾鈺成同廖長城；棠哥就係港區人大，換言之至少有八個人喺呢段時間唔係幾方便，所以煲呔都好識做，特別安排行會下月七號休會一次，唔使大家頻頻撲撲，當然最重要，係充份表現對中央好尊重啦。<br> 唔使兩頭騰，棠哥都應該會輕鬆啲，原來佢二號就會飛去京城，逗留至少都有一個星期。揸起支咪就唔肯放低嘅棠哥，如果喺北京有閒暇日子，可能都會去K場唱番幾首飲歌。其實從棠哥屋企有一套內置一萬首歌嘅卡拉OKDVD組合，就知佢幾熱愛唱歌。<br> <br> <br> 爆料熱線：29290000、27860099<br> 報料傳真：26239278<br> 報料電郵：pf_lee@appledaily.com</p></body></html>