<html><header><meta charset="utf-8"><title>Ella馴豹記：官恩娜與野豹「女仔用Wagon好型」</title></header><body><h1>Ella馴豹記：官恩娜與野豹「女仔用Wagon好型」</h1><p>以前旅行車無咩人吼，直至近幾年先開始在車界抬頭，彈得起當然有理由，車款愈出愈潮，車價愈減愈經濟，最近Jaguar亦加入行列，推出另一部平版WagonX-TypeEstateExecutive。為咗試真啲呢部旅行車有幾抵買，今日特登搵咗至愛Wagon嘅官恩娜（Ella）試車，聽佢講講呢架車抵唔抵買！<br>記者：黃婉冰<br>攝影：楊錦文<br>服裝提供：Max&amp;Co.</p><p>十個女仔，九個鍾意揸車仔，但Ella卻是第十個。鬼妹仔性格的她，就連揸車喜好都一樣咁西化，她對Wagon情有獨鍾，在她心目中，女仔揸Wagon才是最有性格。「我覺得Wagon好啱後生仔女揸，去Supermarket買嘢可以放晒喺後面，又可以放隻狗，好啱年輕人用，而且我覺得女仔揸Wagon好有型，好似頭先一路揸嚟都有好多人望，所以我自己都幾鍾意Wagon車!」<br> 計我話，多唔多人望都係睇吓係邊個揸嘅，今次係Ella你揸喎，當然多人望。</p><p>容易操控啱晒女仔</p><p>既然Ella咁鍾意Wagon，今次現成有部「豪華Wagon」，當然要讓她親身上陣試一試。一路尾隨，起步時她揸得有點保守，後段開始逐漸加快，看來這部大車難不到Ella。「我唔係好識試車，但架車揸起嚟好順，好易操控，睇位都唔難，女仔都揸得掂。我細細個已經鍾意Jaguar，但以前總係覺得佢啲車款啱爸爸級揸多啲，係近年車款開始Young番啲，而且無咁貴，可能平咗之後機件會有少少唔同，但我覺得佢啲Finishing依然做得幾好，廿幾萬有一架，我都會考慮！」</p><p>換細引擎平九萬</p><p>新出的X-TypeEstateExecutive平了九萬有多，三十萬有找？珍珠都無咁真，事關今次Executive版比普通版少了電椅，引擎就由2,500c.c.變成2,100c.c.，可能你會懷疑得2,100c.c.夠唔夠力？計我話，既然買得旅行車，梗係貪佢夠穩陣同安全，要快就揀跑車喇，而且波箱又有Sport模式，基本上都夠用，最緊要都係經濟至上。</p><p>Ella'sCheckPoint</p><p>JaguarX-TypeEstateExecutive</p><p>引擎：2099cc<br> 馬力：157ps/6800rpm<br> 扭力：20.4kgm/4100rpm<br> 傳動：五前速自動波<br> 積架汽車（香港）25200989<br> <br> 出車資料：<br> 車價：299,900<br> 保險：$17,040(以0%NCB計算)<br> 牌費：$5,794<br> 出車總計：$322,734<br> <br> 供款計數機：<br> 車價：$299,900<br> 首期：$36,738<br> 利率：4.5%<br> 年期：5年<br> 每月供款：$6,123x54期<br> <br> </p></body></html>