<html><header><meta charset="utf-8"><title>財經評論：三十會？你我都有份！</title></header><body><h1>財經評論：三十會？你我都有份！</h1><p>見鄰居三十會人氣旺盛，借個朵嚟吸引吓讀者。先旨聲明，利世民講嘅「三十會」不同彼三十會，利世民呢篇文所指嘅，係立法會入面嘅三十會，三十個功能組別也！<br> 話說近來政府禁止民居飼養家禽，利世民當然睇唔過眼啦！點解？因為唔公平囉！點解啲雞農大批養又得，零售檔攤大批養又得，但係牛頭角順嫂養就唔得？講風險，其實大批養活家禽風險咪重高！政府唔敢郁班街市弟兄，完全係因為佢哋喺立法會入面有票，一個容根一個宇人，政府當然買佢哋怕啦！<br> 利世民忽發奇想，如果順嫂可以喺立法三十會投票，話唔定容根宇人會照埋佢呢？其實順嫂既係街市常客，佢更加日日有飲有食，絕對同漁農同飲食界有莫大關連，所以順嫂係絕對應該有權投票畀容根宇人，等佢哋照顧埋師奶嘅利益，又或者平衡吓個唔公道嘅監管機制，唔好畀政府幫埋一面，罔顧小市民消費者利益？！<br> 話說回頭，利世民嘅發現實係破天荒，因為呢個題目實在應該係策發會嘅主打︰如何令立法三十會更具民意基礎？更充份體現均衡參與原則？</p><p>每人應有三十一票</p><p>簡單一句，立法三十會要具備認受性，就要顧及供求雙方！市場定律，好易明啫！例如地產建造界，其實只要係有瓦遮頭都應該有嘅一票，不過就連露宿者都有露宿者之家，所以應該一人一票焉！其他界別好似醫生律師呢？凡係有可能生病會犯官非者，一人一票！教育界呢？識字者理論上都接受過教育，一人一票！金融界呢？持有銀行鈔票者，一人一票！航運交通界呢？有搭船搭車過馬路者，一人一票！．．．<br> 利世民大膽問一句︰有邊個界別係唔係應該七百萬人一人一票產生呢？照政府個套，呢三十會都應該係「對香港社會有廣泛影響」嘅業界，所以供求雙方即係全香港人啦！<br> 所以，下一界立法會，每個合資格選民都有三十一票，三十票係畀立法三十會，一票地區直選。相信呢個利世民方案，應該會得到香港市民非常廣泛嘅支持，所以策發會亦都大功告成，可以關門大吉。<br> 大恩不言謝，眾策發會成員不需要寫信多謝世民喇，心領！<br> 利世民</p></body></html>