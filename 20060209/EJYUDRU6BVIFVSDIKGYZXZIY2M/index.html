<html><header><meta charset="utf-8"><title>電腦新產品：聯想X60s永無罷工長踩11個鐘</title></header><body><h1>電腦新產品：聯想X60s永無罷工長踩11個鐘</h1><p>其實Intel喺Notebook界真係佔咗好大優勢，每次轉新平台，亦等如Notebook一次大升級，各大廠商自然落力支持，最新推出嘅IBM……係「聯想」先啱，亦推出採用最新CentrinoDuo平台ThinkPadX60s及T60，除咗擁有「雙倍」效能嘅特點外，今次更盡情發揮慳電本色，X60s電池使用時間可長達11小時，真係唔講得笑！<br><br>記者：許福合　<br>攝影：譚盈傑<br>ImageGirl：Mandy</p><p>聯想雖然買入IBMNotebook線，不過仍然保留用家所熟悉嘅ThinkPad系列，連機身上貼紙標籤都仍係寫住IBM，可見今次推出新機仍然係IBM時代嘅產品，只係掛上唔同品牌發售。</p><p>日玩拎住行街唔辛苦</p><p>用家除咗可以認Logo外，新機機身設計仍然係用家所熟悉，有人話IBMNotebook個樣十年如一日，部部都差唔多，另一方面Fans就會覺得呢個已經成為IBMNotebook特色，一眼就可以將佢認出，更重要係操作上都差唔多，換新機都好易上手。<br> 雖然X60s個樣無大改動，不過已用上CentrinoDuo技術，具備雙核心處理器，能同時應付多項工作，效能與Desktop無異；屏幕為12.1吋XGA，機身可以睇到相當着重輕便性，厚度只有1吋，重量亦只係3.15磅，啱晒行政人員拎出街用。ThinkPad系列向以耐用見稱，新機都唔例外，攞上手感覺非常硬淨，加上一系列防震設計，對機件同保存資料都有相當保障。X60s拎出街用同時亦夠安全，事關內置指紋辨識系統，可防止其他人使用電腦時取得資料。</p><p>夜玩電池夠耐用</p><p>當完成一日工作，相信都無邊幾部Notebook電力可支持到晚上，以聯想提供資料，X60s標準及延長電池使用量最長可操作11小時，配合CentrinoDuo所增設嘅DeeperSleep，當電腦處於靜止狀態時，可完全停止處理器運作，計計埋埋可以慳番唔少電，與上代X系列比較，用電量就少咗37%，一般情況應足夠讓用家由朝用到晚。<br> 至於實際使用時，可能唔少人都預期會打折扣，筆者以播放一個小時影片作測試，電池大約由100%掉到78%左右，預計可連續播放5小時以上，須知睇影片用電量較高，可有5小時成績已屬相當不錯，如果係一般文書工作，實際用上10小時以上亦唔出奇。X60s擴充性相當高，內置GigabitEthernet，無線亦支援802.11a/b/g，另外還設有IEEE1394及SD卡槽，。</p><p>T60標準實用型</p><p>X60s以電量見稱，不過有啲人可能覺得個芒唔夠大，T60就比較符合呢類用家要求，個芒用上14.1吋XGA級，機身較大亦放得落個DVDCombo光碟機，當然佢基本規格都係用上CentrinoDuo，效能表現一樣咁強勁，電量方便使用標準6Cell電，可以用到5個半鐘，都算有交代，另外擴充槽重發現配備有最新ExpressCard插槽，呢款插槽可支援TV-Tuner卡一類要求頻寬較高功能卡，T60要升級添加更多功能，彈性就會比較大。</p><p>規格：IntelCoreDuoT2400（1.83GHz）、512MB、60GB硬碟、DVDCombo</p><p>試用意見</p><p>Profile</p><p>處理器：IntelCoreDuoL2400（1.66GHz）<br> 記憶體：512MB<br> 屏幕：12.1吋XGA<br> 硬碟：60GB<br> 顯示卡：IntelGMA950<br> 操作系統：WinXPHome<br> 體積：10.5”×8.3”×0.8-1.3”<br> 重量：3.15磅<br> 查詢：聯想（25163838）<br> <br> $15,488</p></body></html>