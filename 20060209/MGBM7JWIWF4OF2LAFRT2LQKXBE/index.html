<html><header><meta charset="utf-8"><title>９樓D座：情人節DomDomReady今期黑套熱爆</title></header><body><h1>９樓D座：情人節DomDomReady今期黑套熱爆</h1><p>喺公仔箱都成日播「Dom-dom-dom-dom-dom，dom-dom，dom-dom……」，唔係話要喺度煽情，實情係中、西方情人節接住嚟，熱情份外高漲，廣告都有呼籲「愛自己，愛別人」，隨身帶備安全套都係以備不時之需！時下安全套款式可謂琳瑯滿目，大玩包裝嘅依然受歡迎，之不過Sales話近排熱賣色、香、味，當中以烏卒卒嘅黑色套竟然最賣得，莫非家陣興黑麻麻玩神秘？<br><br>記者：陳偉林<br>攝影：黃子偉、陳盛臣<br>ImageGirl&amp;Boy：Winnie&amp;Johny</p><p>色香味俱全</p><p>玩顏色，真係好極端，繼黑套熱賣之後，次熱之選係至激的螢光。另外，究竟香味套係唔係可以調情，真係要用過先知，但有一點可以肯定嘅係，香味套少咗陣乳膠味，更易「入口」。</p><p>黑人套最多人Buy</p><p>日本人崇洋之餘，唔知係唔係日本女仔對黑人有特殊好感，就連避孕套亦大玩黑色同啡色，呢股黑套熱家陣吹到嚟香港。<br> 售價：$35（a）</p><p>螢光至激</p><p>日本不二家出品的螢光安全套，在昏暗下會有螢光粉紅同螢光綠，中間收窄兼有螺旋紋。售價：$168（a）</p><p>陣陣香氣</p><p>岡本呢款安全套，散發陣陣香水味，中間收窄設計防脫落。<br> 售價：$128（c）</p><p>4式果味</p><p>呢盒安全套有齊4種果味，各自更有唔同結構，有凸點又有唔同的螺旋紋設計。<br> 售價：$70（a）</p><p>玩包裝</p><p>大抵係照顧買Condom仍然閃閃縮縮嗰班人，廠商大玩包裝，轉移視線博無人知，真係估佢唔到，送禮自用皆宜。</p><p>Kitty12星座好Sweet</p><p>全套有齊12星座，單係包裝盒經已靚絕，女仔拎住都唔覺尷尬，本身有凸出的顆粒設計，聲稱可防脫落。<br> 售價：$19/盒（b）</p><p>糖果罐仔</p><p>成個糖果罐仔咁款，勝在攜帶方便，唔睇字仔根本唔知佢係DomDom，相比起三叉或凸點等設計，螺紋款式較平實。<br> 售價：$39（b）</p><p>電話卡易收藏</p><p>成張電話卡咁，加上趣致的小動物更加Cute，薄薄哋一張跟身擺喺銀包都無問題。<br> 售價：$29/張（b）</p><p>送禮精品</p><p>包到成份小禮物，連花紙都慳埋，送畀男朋友仔，佢實話你曳曳。<br> 售價：$8/個（b）</p><p>糖果包裝扮到足</p><p>標明係糖果罐，包裝紙亦跟到足，真係呃得到人，記得唔好亂咁擺，尤其係唔好畀細路睇到，當咗做香口膠就唔好啦！<br> 售價：$40（c）</p><p>估佢唔到小掛飾</p><p>咪以為係一般女仔掛喺袋度嘅小掛飾，實情內有安全套，絕對無人估得到。<br> 售價：$18/個（c）</p><p>夠貼身</p><p>十隻手指都有長短啦！咁貼身嘅用品當然要照顧到唔同人嘅需要。</p><p>34mm好貼身</p><p>一般安全套只得一個尺碼，未必符合細碼人士的要求，呢款Slim套直徑只有34mm，特別體貼。<br> 售價：$168（a）<br> </p><p>0.03mm超薄防敏感</p><p>日本Jex呢款0.03mm超薄套，以特別纖維製造非乳膠製品，既無臭味又防敏感，兼且有薄荷同凹凸紋。<br> 售價：$138（a）</p><p>加大碼35mm</p><p>話到明係BIG，比一般32mm尺碼更大3mm，如果你係異於常人的話，呢款絕對啱你。<br> <br> 售價：$126（a）</p><p>另類軟尺</p><p>呢個安全套最特別係本身有尺寸刻度，其中4吋以內叫「AverageJob」，6吋係「Stud」，而8吋好勁，叫「Hero」！<br> 售價：$18（b）</p><p>特異功能</p><p>安全套有螺旋紋、三叉或凸點等設計，但呢啲款式都係小兒科，冰火都有得你玩。</p><p>冰極薄荷涼浸浸</p><p>岡本推出的安全套，特別之處係有冰極的薄荷涼透感之餘，本身重係凸點設計。<br> 售價：$148（a）</p><p>超熱感</p><p>日本Jelltop研製出的superhotcap，給予對方有炙熱的感受，佢重加有護膚功能唔怕灼傷。<br> 售價：$148（c）</p><p>舌頭都戴套</p><p>一睇個包裝盒便會令人意會得到，呢個係專供舌頭用的安全套。<br> 售價：$29（b）</p><p>另類選擇</p><p>Inokix新出呢款安全套，最特別係專供肛門用。<br> 售價：$138（c）</p><p>Sales有Say：要In買黑</p><p>經營成人用品專門店的阿飛話，𠵱家安全套款式可謂林林總總，日本製的尺碼至全面又多花臣，質料有保證，但價錢就會貴啲。唔係講笑，買Condom都講Trend，早排勁Hit玩嘢包裝，呢輪轉移興色香味，講顏色，唔係玩七彩，而係黑！</p><p>店舖資料</p><p>（a）成人用品專門店（24841688）銅鑼灣謝斐道527-539號總統商場地庫52號舖<br> （b）歡樂性商店（27305633）佐敦恆豐中心3B（低層）17號舖<br> （c）安全快線（23927122）旺角亞皆老街83號先達廣場1樓F91號舖</p></body></html>