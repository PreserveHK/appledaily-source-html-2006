<html><header><meta charset="utf-8"><title>9樓D座：紙摺狗仔Cube燈度元宵</title></header><body><h1>9樓D座：紙摺狗仔Cube燈度元宵</h1><p>後日便是有「中國情人節」之稱的元宵節，西方人喜歡在情人節以花傳情達意，而中國傳統就會於晚上舉行花燈會，賞燈猜謎；今個元宵節不妨做番盞花燈，跟至愛另一半分享吓呢份中式浪漫！<br><br>記者：陳偉林<br>攝影：林栢鈞</p><p>生肖花燈　1骰12變</p><p>早前偶爾在一個紙模型的網頁內，搵到生肖造型的立體摺紙，好似一粒粒骰仔咁Cute到震；適逢今年係狗年，靈機一觸，索性用呢個摺紙方法，放大紙樣，完成剪、摺、貼幾個簡單步驟做個狗仔花燈，以同一摺法，剪貼不同形狀的眼耳口鼻，變化出12生肖花燈，勝在夠心思，定必冧到甜心！</p><p>步驟</p><p>1.剪出放大後的紙樣，依紙樣剪裁顏色卡紙摺成骰仔。頂部剪出直徑8cm圓形，另以卡紙剪出耳仔，貼在骰仔後方。</p><p>2.雕空雙眼，貼上牛油紙托底，以顏色卡紙剪出眼睛同鼻，分別貼在牛油紙及正面作裝飾。</p><p>3.將卡紙屈摺成U形，如圖般貼在骰仔內壁作底架；因底架要放蠟燭，摺底架時需叠多幾張卡紙以增加承托力。</p><p>4.用幼鐵線在底架兩邊如圖般繞一圈，再打交叉，鐵線末端經骰仔的對角位貫穿到骰仔外。</p><p>5.將穿出骰仔外的鐵線，以鉗子屈曲成小圈仔，如是者骰仔頂部便弄出4個小圈。</p><p>6.利用頂部4個角的圈仔，穿上幼麻繩並綁好以便提燈。</p><p>材料</p><p>顏色卡紙數張<br> 幼麻繩1卷<br> 幼鐵線1卷<br> 蠟燭（連蠟燭台）4個<br> 牛油紙1卷<br> <br> 按紙樣以紙摺骰仔為基本設計，加以裝飾變化出各生肖造型花燈。<br> （示範作骰仔邊長15cm）<br> <br> 參考網址：<br>  http://hk.geocities.com/cuteanimalcube/top.htm </p><p>利是封花燈　5分鐘起貨</p><p>習慣到咗新十五先至拆利是，咁就啱喇，唔好丟晒啲利是封咁唔環保，不妨循環再用，將利是封釘釘埋埋變成花燈，唔使剪貼好易做，5分鐘之內搞掂；套在燭台上便是燈罩，穿條繩吊起佢當作掛飾亦得，一燈二用。</p><p>材料</p><p>利是封12個<br> 蠟燭（連蠟燭台）1個</p><p>步驟</p><p>1.將所有利是封的4角摺起，用4個利是封如圖構成正方形，並於摺角位上以釘書機釘好，完成下半截。</p><p>2.釘合4個橫放利是封連接下半截，再用餘下4個利是封跟步驟1完成上截便可。</p><p>年花殘枝啱做蠟燭台</p><p>新春期間開得更靚的年花，最終都淪落為殘枝，年年係咁丟都覺得好浪費；查實，年花如桃花、串串金等的樹枝可塑性高，見過啲DIY雜誌將樹枝紮起用來做相架、小層架，今次簡簡單單將3枝樹枝紮起，話咁易就做到個蠟燭台。</p><p>材料</p><p>桃花樹枝<br> 麻繩1卷<br> 碟仔2隻<br> 蠟燭（連蠟燭台）2個</p><p>步驟</p><p>1.將桃花樹枝剪成3枝各長20cm的枝條，在其中一端對入8cm位置以麻繩將樹枝紮實。</p><p>2.將樹枝如圖般撐開成三腳架狀，確定平穩後，在架上放上碟仔及蠟燭。</p></body></html>