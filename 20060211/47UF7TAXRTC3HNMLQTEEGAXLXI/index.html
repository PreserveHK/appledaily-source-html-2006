<html><header><meta charset="utf-8"><title>情人節前男逛街女狂歡<br>偉仔索大芒嘉玲索巨鑽</title></header><body><h1>情人節前男逛街女狂歡<br>偉仔索大芒嘉玲索巨鑽</h1><p>劉嘉玲前晚以一身春日低胸打扮出席國際品牌Prada派對，她在派對上大談即將來臨的情人節，笑言「花一定要」、「鑽石梗係愈大卡愈開心」，正當她遊船河興奮睇騷開P之際，男友梁朝偉卻蒲跑馬地生果檔，買定芒果等女友回家慢慢歎。</p><p>劉嘉玲前晚身穿新款Prada純白低胸連身裙，到深灣碼頭珍寶王國出席「Prada2006年春夏時裝表演及派對」，剛在農曆新年與朋友到日本遊玩後返港的嘉玲，充電後明顯心情勁靚，更在派對上大談希望在大後日的情人節收花又收鑽。</p><p>期待浪漫佳節</p><p>嘉玲表示暫時仍未計劃與男友梁朝偉如何共度佳節，但每個情人節她都想過得浪漫點。問嘉玲哪個情人節最難忘？她笑說：「每年都唔同，咁大個女咯，花一定要收。」問嘉玲會否想收鑽石？她直言：「愈大卡梗係愈開心，呢啲嘢心意啫！」<br> 偉仔與嘉玲愛情長跑十多年，雖然今年是雙春兼閏月，但四十歲的嘉玲聲稱未有結婚打算，一切順其自然，並笑言若結婚一定公布。提到其好友王菲預產期為五月，問嘉玲會否北上探望老友？她說：「自己都係睇雜誌至知佢個肚咁大，希望佢生個仔啦！」</p><p>先返家等女友</p><p>前晚嘉玲風騷睇騷開Ｐ，但在派對上表現含蓄，全程靠牆，被大班朋友站到她身前做人肉擋箭牌；同一時間，即晚上近十時，偉仔則駕駛平治房車單拖到跑馬地標記買生果。當時他身穿便裝，掛着斜孭袋，在店內細選澳洲芒果，又聞又摸兼嘴藐藐地研究一番後，終買下三十二元一磅的一個超大澳洲芒果及一盒價值約八十元的士多啤梨。<br> 偉仔隨後駕車先行返回利安閣愛巢，而嘉玲開Ｐ後，亦約十一時返家與男友齊擦生果。<br> 採訪：梁錦雯<br> 攝影：娛樂突發組、何國豪</p></body></html>