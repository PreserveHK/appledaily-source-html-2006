<html><header><meta charset="utf-8"><title>狗年新機停不了（三）周街睇電視</title></header><body><h1>狗年新機停不了（三）周街睇電視</h1><p>眨吓眼已經連續幾日同大家介紹過06新機，講到手機嘅強玩本色，基本上有齊插卡聽歌、200萬像素相機已經唔錯，若然要玩得更盡，大有可能一款內置電視分唇嘅手機先滿足到你！	<br><br>記者：陳國輝</p><p>P900扭轉變電視</p><p>舊年SAMSUNG出咗部支援電視功能嘅B100，可惜只限韓國制式使用，最終唔多人受惠；不過，剛剛發表嘅同類手機P900就堅料得多，最起碼佢行GSM三頻制式，香港市場都啱玩！佢繼承韓Phone特徵玩摺機，只要將個芒90○度扭轉，就可以用嚟睇電視；首行T-DMB（TerrestrialDigitalMulti-MediaBroadcastin）技術，SAMSUNG更表明喺世界盃舉行前（即6月9日）推出，拭目以待！<br> <br> 6月推出/注目度：★★★★★<br> 規格：GSM三頻、26萬色彩芒、200萬像素鏡頭、T-DMB數碼廣播技術、90○扭轉屏幕<br> </p><p>N92坐低慢慢歎</p><p>比起P900，NokiaN92無疑變成一部巨無霸，重量達到191g，隨時重過PDAPhone㖭！但相對地，N92最煞食之處，就係擁有一個4:3標準電視靚芒，闊度達到2.8"；揭起個芒再翻向上之後，能夠平放喺枱面上慢慢欣賞，用嚟睇電視真係好舒服；支援DVB-H數碼廣播技術，據講要配合網絡商提供節目，先可大派用場，以現時本港情況，似乎重未有聲氣。</p><p>第二季推出/注目度：★★★★<br> 規格：WCDMA/GSM三頻、1,670色芒、200萬像素鏡頭、DVB-H數碼廣播技術</p></body></html>