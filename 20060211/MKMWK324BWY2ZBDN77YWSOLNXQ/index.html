<html><header><meta charset="utf-8"><title>爆機狂迷：恐怖Game再嚇鬼玩通靈偷睥屍人</title></header><body><h1>爆機狂迷：恐怖Game再嚇鬼玩通靈偷睥屍人</h1><p>好多時睇一齣恐怖片，但求每10分鐘有一個驚嚇位，令觀眾們突然打個「冷震」，咁已經算不過不失！但係睇戲又唔同打機，恐怖Game除咗要具備必嚇位外，更不可或缺嘅就係氣氛！論到氣氛，還不及SCE近年經典《死魂曲》咁逼真！經過兩年時間，新作繼續大玩通靈搵屍人，睥到佢喺邊重可即刻閃人！<br><br>記者：陳國輝　<br>攝影：陳偉強　<br>ImageGirl：Joey</p><p>所謂「恐懼」，每個人睇法都唔同，但大體上總離唔開眼、耳兩種官能刺激。《屍人2》玩盡PS2機能，將人物面部動作，特別係驚慌、陰森等表情完全表現，連講嘢口形都夾晒，值得一讚；至於音效方面，強調「不協調的聲音」，例如屍人從遠處嘅呼吸聲、嚎叫聲等，力求仿做成另一個真實空間。遊戲會先推出日文版，繁體版另於3月9日推出，想玩中文不妨等吓先。</p><p>場景超黑玩到暈</p><p>雖然環境愈黑唔代表愈恐怖，不過喺《死魂曲2》所有劇情裏面，一樹守、永井賴人等主角都係靠一支手電筒由頭撐到落尾，「照」足全程！老實講，黑麻麻咁玩鬼Game實在好有Feel，隨時隨地，電筒照唔到嘅地方可能有屍人撲出嚟咬你㖭，夠晒驚嚇！之不過黑畫面配埋第一身視點操作，筆者玩咗一粒鐘便告頭暈！特別係用警察嗰陣，手上冇電筒四圍又黑麻麻，經常撞埋牆甚至畀屍人襲擊亦嚟唔切反抗，所以最好將部電視Tune光啲先玩！</p><p>搶架生反劈屍人</p><p>有時因劇情需要，主角必須彎低身行路，先可避過屍人嘅視線範圍，當你想慳時間，費事同佢慢慢「磨」嗰陣，呢招就最萬試萬靈！當然，大部份玩家都鍾意「清場」，若然連留低一件活口，心裏都放唔低嘅話，咁就要同班屍人死過！今集重可執起屍人用過嘅武器，例如鐵水管、燒烤叉、木棍或者斧頭等，一拎起就狂砍敵人，感覺不知幾爽！條件係當敵人被你擊倒，件武器就屬於你；不過，SCE喺設計呢隻遊戲時非常公平，你可以用敵人架生，原來對方亦可以用番你嘅嘢，唔似上集用嚟用去都係嗰件武器咁悶，多元化之餘又真實咗！</p><p>借狗通靈搵眼鏡</p><p>遊戲另一特色，就係可通過「視界截取」嚟解謎過關。簡單啲講，「視界截取」即係所謂嘅通靈，每位主角都具有呢種天賦特質，但能力值唔一樣；當用佢嗰陣，視點能夠穿越自己範圍，變成敵人嘅視點，就好似裝咗幾部閉路電視機一樣，要順利過關爆機，今集唔靠佢唔得！值得一提，第二集還加入兩種嶄新嘅通靈方法，第一種係能夠越過時空，睇番呢個地方以前發生過乜嘢事；而第二種，就係跟動物通靈，諗起都搞笑！記得玩到用三上脩嗰陣，因為佢搵唔番副眼鏡，視點極之模糊，於是乎佢就同身邊隻狗做通靈，利用狗嘅視點行動，咁玩都得，真係估佢唔到！</p><p>PROFILE</p><p>遊戲類型：AVG<br> 對應機種：PS2<br> 遊玩人數：1人<br> 開發商：SCEI<br> 行貨售價：$378<br> 查詢：SONY服務熱線（23452966）<br> <br> (C)SonyComputerEntertainmentInc.</p></body></html>