<html><header><meta charset="utf-8"><title>屋企hea過節：屋企攬實睇碟冤氣</title></header><body><h1>屋企hea過節：屋企攬實睇碟冤氣</h1><p>香港愈嚟愈少劫案，因為每逢過時過節個個都爭住畀錢人賺，做老闆嘅簡直好過去搶！情人節當日，情人餐幾貴都有人book，戲院爆棚，就算喺海皮賣花一樣賺到笑。唔想同人逼使無謂錢，最好梗係留番喺屋企，煲幾套愛情片，再整吓甜蜜朱古力食，享受二人世界，伊伊挹挹就最開心。<br><br>記者：馬慶武　<br>攝影：陳陶鈞　<br>Model：Ricky、Christy</p><p>甜蜜自製朱古力</p><p>喺屋企當然要整情人餐，大壇嘢唔該睇番煮食版，之後整甜蜜朱古力當甜品。程序唔算複雜，只要買齊朱古力豆、心形朱古力模，有煲有火就可好易完成，而且𠵱家市面重有即食朱古力套裝，一盒有齊所有材料架生，盒底重教埋你點整，同煮公仔麵一樣咁容易。</p><p>材料：</p><p>即食朱古力套裝<br> 內含朱古力、棉花糖、脆片及墊底紙，只要加熱倒模放入雪櫃就可食。　<br> $45（無印良品）</p><p>用具：</p><p>心形朱古力模　$21（city'super）</p><p>自製step</p><p>小遊戲增親密機會</p><p>未係熱戀中嘅情侶難免有點生疏，唔想坐定定睇碟，就可以搵一啲小遊戲玩吓熱熱身。簡簡單單如冚棉胎、塔羅牌都唔錯，玩鬥搶鬥快遊戲肉緊時總會有身體接觸，觸觸吓就熟絡咯。</p><p>新版爆炸海盜</p><p>舊版入入吓錢海盜會爆射彈起嚇驚人，新版海盜唔會彈出，而係將錢四散地上，有排執，煩死人。<br> <br> $168（JCShop）</p><p>㩒掣睇默契　</p><p>最緊要有默契，一着燈便可開始㩒掣，但唔可以同時㩒，架機又會出手騷擾，玩到好肉緊。<br> <br> $268（JCShop）</p><p>烏龜洗牌　</p><p>按掣後烏龜會不斷洗牌（龜殼），停後要鬥快認出不同顏色底牌嘅位置。<br> <br> $199（JCShop）</p><p>情到濃時隨時pause</p><p>情人節想睇場新上愛情片如《Touch》，就一定要預早買飛，要不，隨時無得睇。如果自住或者同情人一齊住，最好不過都係買隻DVD返屋企狂煲，新推出嘅《再說一次我愛你》、《如果．愛》都係首選，而且唔怕後面有人踢櫈，旁邊有人傾偈咁掃興。二人世界睇到情濃時重可以pause，先攬攬錫錫一番再play過。睇完戲，對眼唔得閒又可以play隻情歌精選碟搞吓氣氛，自製浪漫使乜出去同人逼！</p><p>愛情片推介</p><p>浪漫音樂CD</p><p>shoplist</p><p>city'super（25062888）<br> 地址：銅鑼灣時代廣場B1<br> <br> JCShop（31022783）<br> 地址：銅鑼灣時代廣場833號舖<br> <br> UFO（25738019）<br> 地址：銅鑼灣恩平道50號地下</p></body></html>