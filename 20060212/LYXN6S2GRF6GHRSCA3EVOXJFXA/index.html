<html><header><meta charset="utf-8"><title>杜汶澤評彭浩翔作品</title></header><body><h1>杜汶澤評彭浩翔作品</h1><p>《大丈夫》</p><p>「導演到目前為止最收得嘅一套戲，亦係我最唔鍾意嘅一套，我覺得佢走向一條歪路，一個upandcoming嘅導演變壞。」</p><p>《公主復仇記》</p><p>「呢套戲我見到導演有好大掣肘，最心痛同可惜嘅，如果唔搵陶紅做女主角，相信會好睇好多，如果係阿Sa（蔡卓妍）同阿嬌（鍾欣桐）做，咁就不得了。我同佢講，如果下次再要佢搵個冇把握嘅人，應該唔食飯都唔好開戲，但佢話：『咁係因為你食得太飽，所以咁講。』」</p><p>《AV》</p><p>「導演返嚟嘞！呢套係拍得最粗、最冇技巧，毫無廉恥、罔顧公眾道德、罔顧巿場，完全令女性觀眾不安，又拍得最快，講成班鹹濕仔去日本搵女仔拍AV，實情係想打真軍，重搵成班卡拉蘇嚟拍，佢用咁少嘅錢將拍電影嘅理念推到去最高境界，真係冇掣肘。因為呢套戲，我決定同佢組公司，可以話，冇《AV》就唔會有《伊莎貝拉》。」</p><p>《伊莎貝拉》</p><p>「佢放棄咗慣用嘅花巧拍攝技巧，如果話呢套戲杜汶澤有一百八十度轉變，咁導演就更厲害，若果大家唔認得我，咁就更加唔認得彭浩翔，拍呢套戲好值得，同我原本嘅估計有一段距離，而且重幾遠。」</p></body></html>