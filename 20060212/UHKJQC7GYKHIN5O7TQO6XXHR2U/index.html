<html><header><meta charset="utf-8"><title>平霸潮物：皇冠店3折花心情人慳番筆</title></header><body><h1>平霸潮物：皇冠店3折花心情人慳番筆</h1><p>有權利就有義務；花心人女友一籮籮享盡齊人之福，但一到節日個個要禮物，頭赤肉更赤。情人節就快到，花心人點樣分身應付幾個女朋友，同時赴約幾邊走似乎只會在《精裝追女仔》內出現。分身無辦法，但想平平哋搵幾件名牌精品招呼不同類型女友，Prince&amp;Princess就幫到手，今日開始開倉，六百幾蚊就買到4件見得人唔失禮嘅禮物。至於分身送禮？就要靠自己喇！	<br><br>記者：馬慶武　<br>攝影：譚盈傑<br>Model：Steve、Carrie、Kary、Risky、Miko（Salvador）</p><p>女友1號斯文妹</p><p>斯文乖乖女Miko，性格傳統，覺得女仔最開心都係收到男朋友送嘅飾物。呢條頸鏈個心形鏈墜入面吊咗個皇冠，皇冠入面又有粒閃石，精緻得嚟好有貴價Feel，$150咋，真係睇唔出。<br> <br> 心形頸鏈<br> 原價$300<br> 開倉價$150</p><p>女友2號飾物女</p><p>Kary最愛小飾物，買到一屋都係，所以千祈咪再送飾物畀佢。揀咗呢個粉紅毛毛化妝箱送畀佢，可以用嚟放佢啲小飾物之餘，重鼓勵佢得閒學吓化妝。<br> <br> 粉紅毛毛化妝箱<br> 原價$800<br> 開倉價$320</p><p>女友3號貪靚王</p><p>貪得好緊要，行行吓街見到反光物件即停步照照鏡。為咗唔想「窒窒」吓咁行街，所以送佢一塊鏡，喱士鏡子附有絨袋，而且鏡背寫着「公主專用」，等佢可以幻想自己係公主！<br> <br> 喱士鏡<br> 原價$180<br> 開倉價$90</p><p>女友4號得意少女</p><p>可愛到呢，睇親佢都想搣佢面珠一下，小皇冠唔係人人戴得起，唔係指價錢，講緊係個氣質問題。Carrie呢類得意少女就同小皇冠最合襯，起碼唔會有人話佢扮Cutie扮青春。<br> <br> 小皇冠<br> 原價$250<br> 開倉價$125</p><p>其他開倉貨<br><br>Love電話繩</p><p>有天使翼有毛毛有珠珠有星星，流行元素大集燴，難得造型唔算誇張。<br> <br> 原價$100<br> 開倉價$50</p><p>等待王子咕𠱸</p><p>3折貨品，咕𠱸上寫着：「Somedaymyprincewillcome......」，唔知句英文文法啱唔啱，不過有希望係好事嚟嘅。<br> <br> 原價$480<br> 開倉價$144</p><p>鎖匙頸鏈</p><p>鑲有Swarovski晶石的鎖匙，同樣配上小皇冠吊墜。打開心鎖吖嘛，含義好老土，但女仔又好受。<br> <br> 原價$500<br> 開倉價$250</p><p>情侶電話繩</p><p>一Set一對掛頸電話繩，絲絨質地，無「叮叮鄧鄧」吊飾，男仔都用得着。<br> <br> 原價$350<br> 開倉價$280</p><p>座枱鏡</p><p>約高30cm的座枱鏡，花紋好有宮廷味，啱公主之外重啱Lolita妹。<br> <br> 原價$350<br> 開倉價$280</p><p>店員推介</p><p>鑲石皇冠戒指設計靚又易襯，一向受歡迎，減得唔算多一樣值得買，原價$600開倉價$480，都慳咗百二蚊啦！</p><p>買嘢攞禮物</p><p>ThePalace,Prince&amp;Princess開倉，貨品最平減到3折，而且唔只可以買平嘢，重有禮物免費攞走。只要買滿$300，就會有鎖匙扣；買滿$500送銀戒指；$800送情侶鐲；$1,000重有熊BearBear加心形棒。咦？咁買4份禮物咪變成有5份禮物？嗱嗱聲出街識多個女朋友先！</p><p>開倉資料</p><p>ThePalace,Prince&amp;Princess<br> 地址：銅鑼灣時代廣場918號舖（全線6間店皆有開倉貨品）<br> 電話：25063001<br> 開倉日期：2月12日至2月28日<br> 營業時間：11am-10pm</p></body></html>