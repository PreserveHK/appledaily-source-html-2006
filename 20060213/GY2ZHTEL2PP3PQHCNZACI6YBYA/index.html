<html><header><meta charset="utf-8"><title>摩記「電眼王」水路突襲！相機鏡頭掃卡片</title></header><body><h1>摩記「電眼王」水路突襲！相機鏡頭掃卡片</h1><p>花五至八千買部PDAPhone，除咗拎出街夠型夠「Pro」，隨手執起支Stylus更可揮灑自如，變身為私人電子秘書！農曆新年後，香港MOTOROLA雖然未有新機公布，不過第一季旗艦作A1200已率先由水路抵港！今次最強分唇係首創《名片識別》功能，只要由機背「電眼」一掃，所有卡片資料瞬即收入通訊錄！	<br><br>記者：陳國輝　攝影：黃子偉</p><p>摩記PDAPhone不乏大作，例如早期嘅太極系列，近至執行WCDMA/GSM雙制式嘅A1000等！今次呢部全新A1200，由大陸返貨，雖然佢屬於A系列產品，但只係支援GSM四頻制式，用唔到3G，上網冇咁順之餘，又傾唔到視像電話，當然會有啲失望。好彩水貨佬幾醒目，喺黑、白、紅三種機身顏色當中，就返咗港人至冧嘅大黑，加埋機面嗰層透明黑蓋，成副「超」咁，型到暈！</p><p>Profile</p><p>系統：LinuxOS<br> 處理器：IntelXScale312MHz<br> 制式：GSM850/900/1800/1900<br> 體積：95.7×51.7×21.5mm<br> 重量：122g<br> 屏幕：26萬色芒<br> 通話時間：270-420分鐘<br> 備用時間：160-200小時<br> 主要功能：200萬像素鏡頭、名片識別、RealPlayer、A2DP藍芽傳輸、T-Flash卡、手寫輸入</p><p>10cm超微距近攝</p><p>內置200萬像素鏡頭嘅機種，半年前已玩到成行成市，呢部執行LinuxOS嘅A1200咁遲先加入該分唇，都叫幾遲。不過，佢總算交足貨，喺鏡頭上方配備咗一粒微距拍攝鍵，而且表現唔錯，記者試過喺10cm距離拍攝，景象清晰唔走樣，用嚟影吓花草樹木特寫真係唔錯！<br> 微距分唇重有另一玩法，A1200內置《名片識別》技術，簡單將卡片拍成照片，手機處理器會自動分析化作文字檔，再修改儲存至通訊錄內，感覺同電腦用嘅卡片Scanner有異曲同工之妙！</p><p>《名片識別》大測試</p><p>今次專登搵嚟三種唔同類型嘅卡片作測試，究竟A1200對邊一類卡片嘅識別準繩度最高，即睇！</p><p>測試一：最普通　白卡片</p><p>人名嘅識別率達100%，認真抵讚！但係，點解電話號碼會得番7個數字？有啲莫名其妙。</p><p>測試二：勁反光　燙金字</p><p>可能字體反光太勁，最多只識別到「新舊手機」四個中文字，而電話號碼幾乎錯晒，有啲過份！</p><p>測試三：超騎呢　怪字體</p><p>諗住騎呢字體認唔出，點知估錯晒！入面三組電話號碼全部都啱，只係括弧入面嘅英文字認唔出！</p><p>免揭蓋最輕鬆</p><p>玩得PDAPhone，十居其九都要借助Stylus「篤」個芒先用到分唇，左右手並用操作都唔緊要，更煩嘅係當企喺巴士、地鐵車廂裏面嗰陣，搖嚟搖去根本就用唔到！今次A1200可謂做得幾體貼，機身左邊有一粒目錄掣，唔使揭蓋就可以操作影相、聽歌及睇戲，更可設定成唔同快捷鍵，等你一㩒即用，連拎支Stylus出嚟都慳番，玩法近似SE成名作JogDial，勁方便！</p><p>支援藍芽立體聲</p><p>講到多媒體功能，A1200內置200萬像素鏡頭之餘，更唔少得當然係聽歌！跟機內置《RealPlayer》播放器，可同時處理聽歌同睇戲；更難得嘅係，今次支援A2DP技術，除咗俾你用藍芽傳輸資料，重可接駁藍芽立體聲耳筒，唔使牽住條線聽MP3歌，認真自在！不過，今次僅支援最大為512MB嘅T-Flash卡，而且要拆晒機殼、電池先更換到，擴充性能麻麻，亦可說敗筆所在。</p><p>樂進（23806669）<br> 地址：旺角先達廣場地下G106號舖</p></body></html>