<html><header><meta charset="utf-8"><title>電腦新產品：N6220毋須等開機一㩒即煲電視劇</title></header><body><h1>電腦新產品：N6220毋須等開機一㩒即煲電視劇</h1><p>機身輕巧激薄嘅Notebook固然吸引，問題係屏幕相應縮細，上網Hea吓就夠用啫，若然煲埋碟、打埋機，似乎視界就唔夠廣闊喇！日本Fujitsu首度喺06年推出嘅N6220，亦大玩多媒體娛樂，挾17"巨芒、立體聲喇叭兼超低SubWoofer，玩盡頂級靚聲靚畫！甚至煲DVD或者電視劇集嗰陣，一個遙控器即可以玩晒；最正就係毋須等Windows啟動，一㩒就即睇電視同DVD！<br><br>記者：陳國輝　攝影：何家亮</p><p>Notebook由細細部玩上巨芒，兼用嚟睇埋電視嘅真係唔多！記得喺幾個月前，水貨佬就率先引入行WindowsXPMediaCenter嘅TOSHIBAQosmio系列，畫質同音響已達到頂級，但問題係水貨用唔到本港電視制式，即係話睇無綫、亞視都唔使諗！今次Fujitsu有行貨玩，重用上PAL制式，睇電視梗係冇問題，但外形似乎單調咗啲，如果再花啲心思「執」吓，一定冧死煲碟友！</p><p>PROFILE</p><p>處理器：IntelP-M760（2GHz）<br> 記憶體：1GBDDR2（533MHz）<br> 硬碟：120GB<br> 屏幕：17"WXGA+TFT<br> 音效：內置SubWoofer<br> 光碟機：雙層DVD燒碟<br> 體積：405×295×43mm<br> 重量：約4.2kg<br> 查詢：Fujitsu（31012898）</p><p>即睇電視免開機</p><p>佢同MediaCenter最大嘅唔同，就係唔使啟動Windows，已經玩到TV、DVD、Music等各項分唇。N6220採用自家開發嘅「InstantMyMedia」平台，遙控器上設有「MyMedia」掣，只要一㩒落去，就即刻進入多媒體介面，啟動時間速度，相等於平時開電視機咁快，諗住齋用嚟睇碟或者睇電視，真係輕鬆快捷！不過，想轉番用電腦嗰陣，就要先把「InstantMyMedia」關閉，然後再啟動機身Power掣先得，電腦用途與多媒體功能完全分開，都可算幾特別！</p><p>Hi-Fi玩上身</p><p>內置超強多媒體分唇，自然令機身更加重，攜帶冇咁方便；但係，喺犧性體積嘅同時，N6220保留咗高畫質及靚音色等特點，可算係交足功課！重點一讚係音色方面，N6220機前配置一對立體聲喇叭以及SubWoofer超低音系統，就算當日喺酒店宴會廳做測試，左右喇叭音色仍然分明，音量夠晒大聲，成部Hi-Fi上晒身，認真抵讚！另外，如果嫌17"芒都唔夠闊，重可以駁AV線輸出影像至更大嘅LCDTV或Plasma，當然呢樣就要留番屋企做啦！</p><p>流動影音逐樣玩</p><p>「InstantMyMedia」究竟有幾勁？記者就試用過各項分唇，整體感覺令人滿意，要取代便攜式TV、DVD機嘅話，絕對夠資格㗎！</p><p>鏡頭以外</p><p>用「神秘」嚟形容今次發布會，也倒沒錯。一方面，記者事前唔知道Fujitsu會有邊款新機發布，喺準備上有一定困難；其次，更冇諗過發布會還加入問答和遊戲環節，尤其問題難度之高，更令唔少「行家」卻步！最後有冇勝出都好，大家都係旨在玩吓，更重要嘅係氣氛冇咁嚴肅之餘，感覺都輕鬆啲啦！</p></body></html>