<html><header><meta charset="utf-8"><title>西班牙3GSM速報（一）<br>SE新機篤芒揀歌</title></header><body><h1>西班牙3GSM速報（一）<br>SE新機篤芒揀歌</h1><p>全球最大型手機展覽會「3GSMWORLDCONGRESS」，已於本月13-16日喺西班牙巴塞隆拿舉行，一連幾日，本報會為大家報道各大Brand最新公布機款；而第一日重頭戲SonyEricsson就發布咗三款新機，其中W950i便內置4GB記憶體同輕觸屏幕，全場最矚目！<br><br>記者：陳國輝</p><p>繼i300、N91先後發表高容量機種之後，W950i成為第三款內置特大記憶嘅手機。由於佢採用咗FlashMemory，所以機身特別輕，甚至厚度只得15mm，比一般直身機更加薄皮！今回一改以往「WALKMAN」外形，除咗數字鍵變得更平滑易㩒，最大改動之處係放棄埋內置相機和5方向導航鍵，換來特大TouchScreen屏幕，喺揀歌嗰陣，進入菜單會有堆唱片封面嘅Icon，只要用手指輕輕「篤」一下就得，方便得嚟重好有點唱機Feel㖭！<br> 規格：WCDMA/GSM三頻、26萬色TouchScreen、4GB記憶體（第二季推出）</p><p>轉攻法拉利紅</p><p>K610i屬於K系最強進化版，有齊音樂播放器、插卡以及200萬像素鏡頭，而最重要嘅，係機身顏色一改以往作風，由橙變紅，激似法拉利車身；另支援3G制式，僅重92g和厚17mm，喺3G機當中已算輕巧。<br> 規格：WCDMA/GSM三頻、26萬色芒、200萬像素鏡頭、藍芽（第二季推出）</p><p>入門機種</p><p>SE第三款新機屬入門級嘅J系列，外形特色係的骰圓滑，具備快速短訊功能，並提供灰×白及全黑色機身選擇，屬SE傳統大路嘅入門級機種，預計售價只係港幣幾百蚊。<br> 規格：GSM雙頻、6萬5千色彩芒、32和弦聲、聯想文字輸入法</p></body></html>