<html><header><meta charset="utf-8"><title>車路事：好力水負荷700磅一樣掂</title></header><body><h1>車路事：好力水負荷700磅一樣掂</h1><p>no3*Heavytest:Sonata2.4<br>韓國車要自強，早年就改善引擎質素，今天就主打車廂，好像現代Sonata，車廂空間直追歐洲級房車，為令試車報告更加全面，情商了幾位有份量同事一齊試，綜合多方意見，夠晒中肯。<br>我對韓國貨一向不太感興趣，特別是車，雖然車價比日本車平一截，大件夾抵食，但始終對韓國車有保留，直至最近借咗架Sonata2.4，感覺韓國車的質素已有180度轉變，唔係想像中咁差，有兩點令我好Surprise，就係好力同外形變靚咗。<br><br>記者：黃婉冰　攝影：林栢鈞、黃子偉</p><p>3daystestbriefs：<br>(以下分數以10分為滿分)</p><p>1.外形：7分<br> Sonata外形愈來愈變得近似日本房車，線條流麗簡約，給人新鮮驚喜。<br> 2.操控：8分<br> 以2,400cc房車來說，有令人意想不到的速度感，反應算快，+/-波令操控感更好。<br> 3.車廂設計：6分<br> 車廂空間和舒適度很好，但論設計和用料始終略嫌不足，給人太「膠」的感覺。<br> <br> 評語：以韓國車來說，現代已是眾多品牌中最明顯有進步，款式和性能上比以前好，但車廂配備和用料方面還有待改進，整體來說，十多萬車價可說是合情合理！</p><p>外形性能有進步</p><p>我承認，我係有少少偏見，覺得韓國車不及日本車，所以，第一次試Sonata2.4時，期望唔高，點知第一眼望埋去已經頗有驚喜，外形大有改進，愈來愈似日本車，線條簡單流線，已經唔再係笨重兼土氣，即刻加番幾分先。經過三日時間慢慢試，無論係力水、操控同舒適感，都比我想像之中好，尤其是十幾萬車價都有個半自動波箱，等我可以扮吓型揸掍波，過吓手癮。起步1波推上2波，每次轉波好順，完全無半點遲疑或疾步的感覺，但每當高波拖落低波時，則略嫌差少少，唔多覺波箱有意圖或企圖減速，速度變化唔大，這點還有待改善。<br> 我好少揸房車，最大原因係怕睇位，特別係車尾，完全睇唔通，唔通真係聽到「Boom」一聲先停車咩？好彩，架車本身有埋個Parkingsensor，泊位唔成問題，加上車頭睇位都唔太難，女仔揸都一樣舞得掂。</p><p>坐滿人標住去</p><p>2,400c.c.引擎，一個人揸就梗係夠力，所以搵咗四個女同事試坐一段路，開頭諗住坐滿人一定唔夠力，唔覺意一下「地板油」，全車即時響起「嘩」一聲尖叫，原來估計錯誤，坐滿人起步一樣夠力，而且由平路到上斜一樣又快又順。</p><p>總動員700磅試車<br>1號試坐員May：舒服想瞓</p><p>體重：12x磅<br> 記：你覺得架車舒唔舒服？<br> M：舒服到有少少想瞓覺，行車好靜，皮椅好舒服，我前、後都坐過，兩邊都好夠闊，我自己就覺得個避震都OK，頭先閂門聽啲聲都好實淨，我諗鋼水應該唔差！</p><p>2號試坐員Pheobe：唔頂腳</p><p>體重：11x磅<br> 記：頭先坐咗個肥攝記喺度，逼唔逼？<br> P：我頭先坐後面中間位都唔覺有頂腳，空間幾足夠，就算隔籬坐住肥仔攝影師一啲都唔覺逼狹，重有少少位俾我伸吓腳，行車時都幾穩同靜，佢個內櫳就簡約少少，好明顯唔係玩Style。</p><p>3號試坐員Alex：我坐晒</p><p>體重：240磅<br> 記：以你咁健碩嘅身形，你覺得前、後座夠唔夠坐？<br> A：後面個位好寬闊，之前就咁望架車唔覺佢個車廂咁大，坐落先發覺原來前、後座都幾闊落，後面坐晒三個人都唔逼，啲皮椅都幾舒服。<br> 記：你頭先都有試揸過一陣，架車畀你嘅操控感係點樣？<br> A：入彎靚，講性能佢都幾有跑車格，但就略嫌個避震硬咗少少，個波箱拖波時反應唔夠明顯，但整體嚟講，佢已經改變咗好多，愈變愈好。</p><p>4號試坐員Dennis：好Sharp</p><p>體重：210磅<br> 記：你覺得Sonata個外形點？<br> D：喺街度見到呢架車個車尾，開頭重以為係本田部新Accord，點知再望先知原來係現代Sonata，我覺得架車好Sharp，無晒以前嗰種好死板嘅感覺。今次近距離接觸，外形一樣咁靚，但車廂設備始終未夠好，車廂好闊落，幾好坐，音響啲聲都幾靚。<br> 記：試完之後，覺得架車好唔好揸？<br> D：個操控OK喎，轉波唔「疾」，加速快，Break敏感，行車時副偈都幾靜，內櫳前後都夠闊，唯獨是個軚盤手感稍欠，個內櫳再改進吓會更加好，坐滿五個人都好夠力。</p><p>5號試車員Lorna：中控台仍不足</p><p>記：以女仔角度，你覺得Sonata點？<br> L：其實我以前從未揸過韓國車㗎，今次試覺得佢夠靜，個加減波波箱轉波好順，坐滿一車人速度都OK，避震偏硬，內櫳坐落覺得好寬闊，但個中控台個設計我就覺得差少少！</p><p>出車資料：</p><p>車價：$159,000<br> 牌費：$5,794<br> 保費：$4,512（以60%NCB計算）<br> 出車總計：$169,306</p><p>供款計算機：</p><p>車價：$159,000<br> 首期：$15,900<br> 利率：5.5%<br> 年期：5年<br> 每月供款：$3,041<br> 查詢：現代汽車（34288288）</p><p>HyundaiSonata2.4</p><p>引擎：2359cc直4DOHC<br> 馬力：161ps/5800rpm<br> 扭力：22.3kgm/4250rpm<br> 傳動：4前速半自動波</p></body></html>