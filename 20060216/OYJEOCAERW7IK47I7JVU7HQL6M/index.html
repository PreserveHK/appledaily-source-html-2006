<html><header><meta charset="utf-8"><title>食環處：搞鬼沙嗲牛肉餃子日賣400串</title></header><body><h1>食環處：搞鬼沙嗲牛肉餃子日賣400串</h1><p>街頭小食難登大雅之堂？係呀，咁又點呀？一句到尾好味咪得囉，君不見MK大街小巷五步一檔煎釀三寶，十步一檔碗仔翅，就知街頭小食幾受歡迎，未試過串爆沙嗲牛肉餃當早餐，未試過標住眼水啃勁辣魚蛋，你唔算蒲過MK！<br><br>記者：李智聰　<br>攝影：伍慶泉　<br>模特兒：Ken、Yannie（Salvador）</p><p>A.地道台灣口味</p><p>「瑪莉亞」主打台灣小吃，老闆係台灣人出品保證地道台灣口味，靠一串鹹酥雞粒成功跑出，碎雞扒加胡椒粉、五香粉、黑椒粉等十多種調味料，非常香口，全旺角獨家。<br> <br> 地址：登打士街46號5號舖（8:00am-11:00pm）</p><p>B.燒賣勁飽肚</p><p>街邊車仔檔粉多過肉嘅所謂燒賣無肉味無口感，好難頂！推介「真美意」，豬肉燒賣粒粒啖啖肉，肉地夠厚水準唔差得過茶樓，一串頂到口癮兩串當Lunch好飽肚，重想點？<br> <br> 地址：花園街7號C及D舖（10:00am-6:00am）</p><p>C.辣到標眼水</p><p>「文記」係旺角街頭小食元老，魚蛋出名入味夠辣，擺得入口預咗食到標眼水，唔少遊客都專登走過嚟篤番兩串感受港式風味！計我話至緊要夠平，2串$7，魚蛋平霸旺角呀。<br> <br> 地址：亞皆老街先達廣場地下（11:00am-6:00am）</p><p>D.餃子當早餐</p><p>「休閒加油站」憑一串沙嗲牛肉餃成功上位，店方成功將北方餃子街頭化，用港人熱愛嘅沙嗲牛肉做餡料，即叫即煎，店長鄭師傅好醒咁話：「舖仔100呎唔夠，試過一日賣400串牛肉餃，邊行邊食當早餐最好，啱晒乜都要快嘅香港人嘛！」<br> <br> 地址：登打士街55號鴻達樓地下4號舖（6:30am-9:00pm）</p><p>E.彈牙魷魚鬚</p><p>「168美味小食」以魷魚鬚大王自居，果然有過人之處，魷魚鬚全部由新西蘭入口，優點係肉質特別彈牙，加上多種秘製調味料，入口香濃美味，真係食到唔停得口，橫掂都係食煎炸嘢，食得多煎釀三寶轉口味試魷魚鬚都唔錯。<br> <br> 地址：奶路臣街17號（10:30am-2:00am）</p><p>F.多汁金菇卷</p><p>金菇肥牛卷就食得多，豬頸肉金菇卷又試過未？「大曼谷」就將泰國串燒同港式食法Crossover，成功將泰式小食街頭化，肥牛咬落勁Juicy，食嗰陣記得點埋泰式沙嗲醬重正，嗰陣香味離遠聞到已經想食。<br> <br> 地址：山東街39號（2:00pm-2:00am）</p><p>食客有Say</p><p>旺角街道圖</p></body></html>