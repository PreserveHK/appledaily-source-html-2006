<html><header><meta charset="utf-8"><title>AV陳列室：高清廣播殺到嚟　三叔教買真正HD電視</title></header><body><h1>AV陳列室：高清廣播殺到嚟　三叔教買真正HD電視</h1><p>喺香港LCDTV已經入家入戶，好多都亦標榜着HDReady，但勢估唔到全球首個華語高清廣播剛開台，竟踢爆好多所謂「靚」機，居然唔對應1080i畫質──畫面窒格甚至連聲畫都冇！今日就搵嚟幫《蘋果》星期日名采版寫過AV產品嘅「影音教父」羅先生（三叔），教吓大家點樣買部真正高清嘅LCDTV！<br><br>記者：朱崇德<br>攝影：陳偉強</p><p>好多人買LCDTV嘅Concept，係準備高清世代到臨！香港數碼廣播遲遲只聞樓梯響就不消提，人人諗住4月HDDVD會率先跑出，點知CCTV嘅「高清影視」衞星台，竟然無聲無息搶在1月1號開台！華仁會更搶先提供裝衞星鑊同解碼器服務，旺角總店更即場播1080iLive節目，畀用家試LCDTV！現場所見，好多20幾吋機種，基本就食唔起1080i訊號，要32"或以上嘅機種先有啲嘢睇！</p><p>睇高清要先裝鑊</p><p>CCTV高清影視為首個1080i華語電視台，同日本BS一樣使用衞星作廣播。配備包括一隻4呎衞星鑊、解碼器及月費卡（月費$120），配件連安裝為$13,800（包12個月月費），都算幾抵吓！<br> 大部份高清節目購自美、日、韓，試睇後真係有股莫名感動，畫質可用「細膩清晰」形容！畫質同D-VHS不相上下；一個人像鏡頭，唔好話頭髮，就連眼睫毛都可逐條數！</p><p>高清節目大晒冷</p><p>好多人擔心CCTV節目嚴肅，其實佢哋以外購節目為主，亦有小量自家製作，最正係節目中全無廣告，睇得爽！</p><p>大量運動節目</p><p>除跳傘、越野單車呢類X-Game節目外，連歐美足球都睇到！最期待梗係06世界盃，高清直播清楚腳毛都睇到！<br> <br> 測試：動感節目，最好用嚟試Panel反應時間，睇吓部機有冇殘影。</p><p>歐洲花生秀</p><p>米蘭、法國嘅時裝節目一上高清，喱士通透、皮草飄散，真係質感無限！<br> <br> 測試：每次試播都吸引到一批男人，重異口同聲話夠細緻，最啱用嚟試電視。</p><p>荷李活猛片</p><p>唔使等新一代DVD已可率先睇高清威力。英語對白，不過配簡體字幕。<br> <br> 測試：睇過高清版，先知荷李活嘅電影真係靚得交關，尤其推薦特技猛片。</p><p>HDReady未必食得起1080i</p><p>雖然好多LCDTV都標明HDReady，不過實際播CCTV高清影視，發現好多機都出現問題！最普遍係畫面起鋸齒、窒格，問題嚴重啲會「花」畫面或聲畫唔夾，最離譜係連聲畫都冇埋！其實所謂的HD，可以分為720p及1080i，究竟對應較低的720p，還是較高階的1080i實在好籠統！由於1080i涉及龐大數據處理，估計問題主要出在影像處理器能力之上；另一可能性係Panel解析度不足而加重處理器的負荷，例如一般中階LCDTV使用1,280×720，處理器只需乘上1.5×，剛好是1080i的畫質，相反較高的1,366×768，由於倍乘率係1.3333...，除唔盡，令處理器經常出現「餘數未清」的情況，大大加重了影像處理器的負荷，因而令畫面出現拖慢、窒格等種種情況。</p><p>買HD電視三要訣</p><p>1.購買1,920×1,080解析度的LCDTV，點對點畫質一定最好。<br> 2.買機前問清楚所謂HDReady，是否對應1080i。<br> 3.實際以1080i高清廣播作試機。</p><p>三叔推介中日韓LCDTV<br><br>日本代表<br><br>SHARPLC-45G1H</p><p>SHARP的機王！40"以上的LCDTV暫時無機能匹敵！罕見行1,920×1,080，對應1080i絕對點對點高畫質，而且光位、黑位做得特別靚，畫面靚絕。<br> 規格：45"、1,920×1,080、對比度800:1、光亮度450cd/m2<br> （推介度★★★★★）<br> （a）$54,800/（b）$46,900</p><p>PanasonicTX-32LX500M</p><p>畫質靚，顏色亦好出，800:1對比度，對應1080i廣播，做到好豐富層次感，亦罕有地畫面冇拖住拖住感覺，更重要係「質」、「價」平衡，抵玩！<br> 規格：32"、1,366×768、對比度800:1、光亮度500cd/m2<br> （推介度★★★★★）<br> （a）$19,800/（c）$16,800</p><p>韓國代表<br><br>根德GRALCD4205HD</p><p>德國牌子、韓國生產；畫質好精細，而且影像超順暢，好多中價日本機都唔係佢對手，更重要係2萬頭玩上42"，畫質相對冇SHRAP咁靚，但靚在價錢靚！<br> 規格：42"、1,366×768、對比度1200:1、光亮度800cd/m2<br> （推介度★★★★☆）<br> （a）$22,800/（b）$22,990</p><p>cinetron32LT110</p><p>同樣32"，講畫質就同Panasonic冇得比，1080i線數都叫出得齊，亦係冇拖嘅感覺，整體感覺算合格，入門級平玩，諗得過。<br> 規格：32"、1,366×768、對比度1000:1、光亮度550cd/m2<br> （推介度★★★☆☆）<br> （a）$8,800</p><p>中國代表<br><br>EPSILONT27124</p><p>行1,280×720，都叫食得住個1080i；喜歡打機人士留意，由於佢行720p，完全食應晒XBOX360影像輸出，好多人專登買佢嚟打機！<br> 規格：27"、1,280×720、對比度900:1、光亮度550cd/m2<br> （推介度★★★☆☆）<br> （a）$4,980</p><p>MAGHX-326</p><p>如果國產機32"，真係冇乜得點揀，HX-326叫做稍為頂得住個1080i，論畫質，佢都貼得住部cinetron，一味價錢平，呢樣嘢吸引。<br> 規格：32"、1,366×768、對比度800:1、光亮度1,000cd/m2<br> （推介度★★★☆☆）<br> （c）$7,990</p><p>售賣點：</p><p>（a）	華仁會（23980280）<br> 	旺角花園街75-77號花園商業大廈3樓<br> （b）	豐澤（27872625）<br> 	旺角彌敦道664號惠豐中心地庫<br> （c）	百老滙（23816760）<br> 	旺角西洋菜南街78號地下</p></body></html>