<html><header><meta charset="utf-8"><title>唔Sell樣:愛你唔靠Look</title></header><body><h1>唔Sell樣:愛你唔靠Look</h1><p>買嘢唔睇樣，重可以睇啲乜？當然睇function啦，二千五蚊對波鞋、牛龜咁大部PDAphone，若無新科技，相信無人欣賞。卡通公仔一樣講實力，有賣點就唔理你醜樣定恐怖都廣受歡迎。呢一代樣貌已經唔再重要。<br><br><br>記者：曾靜茵　<br>攝影：陳陶鈞　<br>Model：Chrissie@Puremodels</p><p>強勁功能派<br>（以5為最高評分）<br><br>鞋底最巴閉</p><p>咪睇adidas_1.1外表呆笨大嚿，佢最巴閉就係利用鞋底嘅感應器同磁鐵，按不同平面計算緩震力度，比舊版緩震範圍更大，強韌和扭力亦大大增加。$2,500（b）</p><p>外貌：2<br> 實力：4.5</p><p>跑足300公里唔洩氣</p><p>唔少人覺得AirMax360似cheap膠鞋一對，但其360度大氣墊可全方位保護雙腳，係Air系列中最強一對，就算跑300公里依然無洩氣。$1,199（a）<br> </p><p>外貌：2<br> 實力：4.5</p><p>手機電腦一腳踢</p><p>PDAphone外形雖大嚿兼鈍，但Dopod818Pro賣點係內置200萬像素鏡頭，有齊Word、Excel等，又支援WiFi、Bluetooth2.0和上埋網，價錢亦比同類型機種平。$4,988（d）<br> <br> 外貌：1.5<br> 實力：4.5<br> <br> OLAgnus：「佢雖然大嚿，但擁有200萬像素鏡頭同所需軟件，實用又方便。」</p><p>入水遁地　</p><p>咪睇Olympusmju720SW外形四方，鏡頭又特別細，其實佢除擁有7.1百萬像素外，重可以潛入3米深水底，就算由1.5米嘅高度墮下亦唔會傷身。	售價未定（二月底推出）<br> <br> 外貌：2.5<br> 實力：4.5<br> <br> 行貨店sales林先生：「喺防水數碼機仔中，佢能防水3米可以話係最強，重具備少有嘅防撞功能。」</p><p>度埋心跳消脂</p><p>呢隻PulsewareDuo手表外表幾「嘟」，而且無厘色彩，不過能顯示運動時平均及最高心率百分比直線圖表及紀綠，亦可計算卡路里燃燒，另備心率感應胸帶。$979（g）<br> <br> 外貌：1<br> 實力：3.5<br> <br> 愛跑步嘅Kelvin：「外形唔花巧但功能強，唔去gymroom都可check心跳同卡路里燃燒。」</p><p>古怪恐怖大賣<br><br>可作祝福詛咒</p><p>千祈咪睇小呢款巫毒娃娃，雖然外表邪氣，近年卻熱爆台灣，月賣近三萬五千隻。原產自泰國，人手編製，以帶來不同祝福或詛咒作賣點，風魔口靚界。</p><p>外貌：1.5<br> 實力：4</p><p>勝在夠爆笑</p><p>卡通人物軍曹雖說是外星人，但外形勁似青蛙，因無聊劇情嘅動畫在日本勁受𡃁仔歡迎，連日本電視劇《電車男》都搵佢出鏡，紅爆！</p><p>外貌：2<br> 實力：4.5<br> <br> 動畫迷Terence：「軍曹喺卡通內成日同高達玩crossover，場面勁爆笑，睇睇吓就鍾意佢哋。」</p><p>萬聖節必備</p><p>《怪誕城之夜》電影入面每位主角唔係骷髏頭就係怪物，但無論喺美國或香港票房都勁收，重有大把fans買佢哋嘅精品，而且熱潮持續好幾年。</p><p>外貌：2<br> 實力：4<br> <br> 精品店老闆Joanna：「怪誕城嘅產品每年喺日本嘅萬聖節都大賣，尤其係阿Jack嘅精品。」</p><p>臭寸夠煞食</p><p>日本90年代當紅藝術家奈良美智，筆下主角再唔係可愛大眼妹，而係擁有一對邪眼嘅小女孩，齋睇外表唔靚又臭寸，面容充滿火氣，不過又有人欣賞。</p><p>外貌：2<br> 實力：3.5</p><p>單純惹人愛</p><p>專搞破壞嘅史迪仔，係隻外星怪獸，外表並不討好，但睇過套電影嘅人，就會被佢單純可愛嘅行為冧到，可以話唔醜個表情都唔鍾意。</p><p>外貌：2<br> 實力：4<br> <br> 精品店老闆吳小姐：「史迪仔由3歲小朋友到40歲西裝友都愛，尤其𠵱起棚牙，愈核突就愈可愛。」</p><p>shoplist</p><p>（a）Nikeshop	23779660<br> （b）adidasshop	27306685<br> （c）Yzone	23880005<br> （d）one2free	25123123<br> （e）awp	34263198<br> （f）Thaicheap	35231670<br> （g）PROTrek	23328699<br> （h）homeless	25811880</p></body></html>