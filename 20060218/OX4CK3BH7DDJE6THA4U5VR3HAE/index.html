<html><header><meta charset="utf-8"><title>智能酒店：HipHotel玩高科技　指模開門　水底聽歌</title></header><body><h1>智能酒店：HipHotel玩高科技　指模開門　水底聽歌</h1><p>熱情香港，好客之道，又點少得你！有錢有面嘅自由人，住半島、洲際可能已經住到悶，豪完之後應該輪到要型喇，入住熱辣登場嘅智能酒店，用指模開門、用智能系統上網預設燈光、冷氣、重可以喺房唱埋卡拉OK同喺泳池底聽歌，啱晒貪新鮮嘅佢哋！一於就帶大家一齊去睇睇！<br><br>記者：馬慶武　攝影：伍慶泉<br>Model：Ricky、KennyPoon（Salvador）</p><p>MinglePlace──全房設備電腦操控</p><p>全酒店只有28間房間，規模唔算大，但卻有大量先進設備。一到埗，接待員已經手拿一部無線電腦仔幫客人Check-in，唔使一定喺Reception辦手續，可以喺樓下酒吧又得，喺餐廳亦得！之後就可以預先設定記憶房內嘅燈光、溫度，而且冷氣、燈光效果嘅設定重可以透過上網重設，即係若然你突然想帶女朋友返房，就可以預先上網設定浪漫燈光及播放抒情音樂，一開門即冧女！唔使用匙卡，用指模在門外一「印」，房門即時打開。<br> 房內設有電腦及智能系統喺LCD電視顯示，除可用一個遙控控制全部設備外，Server更內藏大量歌曲、MTV、電影、卡拉OK，只要一㩒掣就搞掂，重每間房最少有兩對名牌喇叭，視聽享受絕佳。另外沖緊涼可以睇電視、游緊水都可以聽歌都係酒店創新之處。唔想一味住豪華酒店，想體驗型格、Cyber感覺，住呢度就啱數。</p><p>旅遊人HipHotel之選</p><p>胡慧沖：<br> 「我梗係揀番泰國曼谷嘅ReflectionsRooms，七彩嘅房又有，扮陽光海灘嘅又有，去旅行住得夠特色好過住得豪，所以我都鍾意住HipHotel。」<br> 曼谷ReflectionsRooms（www.reflections-thai.com）</p><p>鄧達智：<br> 「住過最型最鍾意嘅HipHotel係喺北京，叫侶松園，係四合院改裝，保留舊有建築風格，但又加入現代設備如上網服務等，大約有10至20間房，好有大紅燈籠高高掛嘅感覺。」<br> 侶松園地址：<br> 北京寬街板廠胡同22號</p><p>5大誇張智能位<br>1.指模開門</p><p>唔用鎖匙唔用匙卡，自由人一味死拉，嗱，因住整爛人哋啲嘢呀。其實指公一印，確認指摸後就開到門，入到房重會播出：「歡迎X先生。」等歡迎語句，唔知可唔可以好似拍戲咁，斬咗人哋隻指公拎嚟開門呢？</p><p>2.泳池喇叭</p><p>最勁又最無聊，泳池有水底喇叭，潛落水都有歌聽，落水前重有得揀歌。</p><p>3.沖涼睇電視</p><p>每間沖涼房都設有防水電視，有無人怕悶成咁呀？</p><p>4.中央管理</p><p>酒店管理系統可以知道每間房嘅冷氣、電視使用狀況，甚至有無打開門及鎖門都一清二楚，保證打掃時間度身設定，唔會Disturb到客人。</p><p>5.電腦揀戲</p><p>電腦內存新戲真係幾新，連《再說一次我愛你》都有得睇，免費！自由人情不自禁大叫：「嘩！『番梘』都要十蚊塊！」</p><p>Hi-end品味</p><p>全港第一首酒店主題曲</p><p>MinglePlace係全港第一間有主題曲嘅酒店，而且主題曲更係由曾經和MichaelJackson、布魯克林交響樂團合作過嘅HowardMcCrary作曲、主唱。據負責人講，原來Howard係MinglePlace第一個客仔，一住鍾情而自薦為酒店製作主題曲。想聽呢首歌可以上www.mingleplace.com就可以聽到。<br> <br> MinglePlace<br> 地址：尖沙嘴天文台圍8號<br> 電話：23771180<br> 網址：www.mingleplace.com<br> 房價：$980-$1,880<br> 月租：$10,000-$20,000</p><p>CosmoHotel──Book房揀顏色</p><p>唔使咁多設備，只要型，香港其實都有HipHotel可以選擇。好似上年年尾開業嘅Cosmo就以型格設計為賣點，以年輕型人為目標客路。每間房間也以不同色調配搭，分為橙、黃、綠3種配搭，租房都可以揀色。而酒店最受歡迎嘅行政房最近更推出「麗悅非凡之選」住宿優惠計劃，由即日至6月30日，只需$1,350即可入住行政客房，比原價平差唔多$500，重送早餐、45分鐘腳底按摩等優惠，型得嚟好化算。</p><p>CosmoHotel<br> 地址：灣仔皇后大道東375-377號<br> 電話：35528388<br> 網址：www.cosmohotel.com.hk<br> 房價：$1,200-$3,000</p></body></html>