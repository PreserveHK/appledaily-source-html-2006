<html><header><meta charset="utf-8"><title>事業篇：抵諗肯做搶飯碗</title></header><body><h1>事業篇：抵諗肯做搶飯碗</h1><p>早前有傳Fiona搶楊千嬅飯碗拍攝電影《新紮師妹》第三集，同屬華納唱片的梁詠琪（GiGi）事業插水，傳華納亦叠埋心水捧Fiona。能夠攝千嬅影壇儍大姐及GiGi華納一姐之位，Fiona說：「好多時拍續集唔係同一班人，千嬅再拍都唔係《新紮師妹》，係新紮師姐，因為佢highlevel咗，JoeMa（導演馬偉豪）拍junior嘅年輕人笑片至搵我，唔代表我代替千嬅，我同佢亦唔同角色。」</p><p>勝在平靚正</p><p>「GiGi唱歌唔可以代替㖭啦，大家唱嘅唔同、感情唔同，啲人將我同GiGi比係因為同公司，話公司大細超，我每次睇到呢啲報道都唔開心，好驚呀大佬！咁講好唔正確，GiGi出碟嘅budget點會少過我吖？我重係新人，公司係幫我接多啲job跑通告，到GiGi咁嘅級數就唔會周圍跑，大家幻覺嚟㗎啫。」<br> 但實情是，Fiona確在兩年內火速上位，有人說她勝在平、靚、正，她卻笑道：「公司一路都教我做嘢要抵得諗，有需要嘅job就接畀我做，平唔平呀？set價好唔同，適當時候會加啲，唔適當時候set平啲；靚呢，我覺得自己唔係好靚，但一定唔會好醜，順眼囉，順眼原因係臉肥。正呀？我覺得正㗎！正唔係身材正，係心地正、工作態度正。</p><p>冇把握冧客</p><p>「同埋多謝阿媽生到我咁親民，面圓圓係親民其中一樣，我第一次出嚟唱歌，我知我唱歌唔係最好，亦唔係撚晒六個音畀你聽嗰隻，但啲人feel到我有心唱，觀眾亦畀機會我，買我第一張碟，畀時間我去把握。」<br> 雖然抵諗肯做，但講到交際應酬，Fiona就一定sayno：「我唔識得討好啲客，搵我做代言人，我會盡量做好，但啲客嚟探班，我唔識講『hello呀，陳生！』，我明呢啲係package（套餐），但唔係好識，所以要公司同我傾，靠自己搵返嚟死得啦。我未試過拍之前要同啲客食飯，驚講錯晒嘢，趕客呀。」<br> 撰文：朱倬誼<br> 攝影：葉君海<br> 化妝：JessicaChan<br> 髮型：JoLam、Mike@ILCoplo<br> 服裝：FRAPBOIS（綠衫為藝人私物）<br> 場地：OneBar@ExchangeSquare</p></body></html>