<html><header><meta charset="utf-8"><title>食環處：入馬灣影Moody相跟小小超歎海南雞飯</title></header><body><h1>食環處：入馬灣影Moody相跟小小超歎海南雞飯</h1><p>馬灣幾乎年年有變化，自從被改建後，這個有200多年歷史的小島愈來愈面目模糊，新舊區夾雜的景觀雖稱不上天堂與地獄，但時移世易，今日所見分分鐘是絕響，絕對值得你帶備相機，影番批Moody相，再入島歎連小小超也勁Buy的海南雞飯，食飽再狂閃不停拍一輯Moody相。<br><br>記者：陳慧茵　攝影：譚盈傑　模特兒：Carrie、Alta</p><p>新加坡海南雞（前）燒雞飯各$45</p><p>新加坡近年興燒雞代海南雞，雞皮薄脆，與傳統海南雞同樣肉質嫩滑，以雞湯、雞油煮成的雞油飯甘香不油膩，有齊薑茸、黑豉油及海南辣醬3種醬料伴食。</p><p>肉骨茶$38</p><p>當歸、人參、桂花等十多種藥材及10斤肉骨熬成的湯底夾雜藥材蒜香味，用油炸鬼蘸湯，最後鯨吞整個蒜頭才是正宗的吃法。</p><p>海鮮喇沙$43</p><p>坊間劣質喇沙敗於湯底淡，這裏1升湯加入300克蝦米，味道特濃，加上特選喇沙葉及秘製香料，味道不太辣但夠香濃。</p><p>沙嗲串燒每打$76</p><p>有雞、牛、豬及羊選擇，新鮮貨切件用香草醃過夜燒烤，入口夠Juicy，醬料帶冬蔭功香味，甜、酸、辣共冶一爐。</p><p>李澤楷派人買外賣</p><p>如果一心準備郊遊樂，行出珀麗灣碼頭必定失望，因你會被大型屋苑重重圍困，穿過珀麗灣高樓到達田寮新村吧。這條村經發展商收購馬灣市舊村落後，變成現在的3層高村屋，頗有度假區風貌，附近還有剛完成開光儀式的陳氏家祠。行多兩步，見開業半年的「AsianKitchen」，這店主打正宗星馬菜，很多人山長水遠專誠入馬灣幫襯，推介海南雞飯，據聞連李澤楷也定期派司機到來買外賣慢慢歎，老闆Bernard話：「我同總廚Ricky都係新加坡人，跟當地師傅學足半年整海南雞飯，嚟緊我會喺日本大阪開分店，希望將正宗星馬菜帶去當地。」</p><p>食客有Say</p><p>AsianKitchen（34461122）<br> 地址：馬灣珀琳路田寮新村49號地下<br> 營業時間：12:00nn-2:30pm、6:00pm-10:30pm<br> 座位：28個<br> 着數位：逢星期一至五幫襯有8折優惠</p><p>入舊村買蝦膏</p><p>醫飽肚，入舊村留影，沿途經過工地，可近距離欣賞青馬大橋的壯觀宏偉，大橋另一邊的沙灘，一排排舊式漁船停泊岸邊，間中有村民於沙灘上耍樂，感覺寫意。數必看景點，還有天后廟，每到五月節後至農曆八月十五前，廟前大空地會有村民曬蝦醬，今次時機不合，只好到旁邊小店買地道蝦膏留念。續依山路前行20分鐘，便會到達美經援村，至馬角嘴附近有鎮流碑，上面刻有「喃無阿彌陀佛」六個大字，據講當年用以鎮壓水流湍急的汲水門，保佑來往船隻安全；拐過馬灣市，繞避風塘盡處還有一尊望海麒麟石，必影。</p><p>靚View露天茶座</p><p>行了大半個馬灣，臨近黃昏，回珀麗灣望靚View歎個下午茶也不俗，這個露天茶座由發展商開發，可以在沿途7間商舖任選心水食物，甚至買杯飲品齋坐傾偈都唔怕被人趕走。最重要是，歎到夠，看準時間行兩步就到碼頭，完全不會浪費一分一秒。</p><p>脆皮大狗包$15</p><p>即巨型熱狗，番茄與生菜墊底，用上自家麵包舖烘製的脆皮豬仔包，煙韌夠口感。</p><p>又一間餐室（29863021）<br> 地址：馬灣柏麗灣商場P6及P7地舖<br> 營業時間：7:00am-11:30pm<br> 座位：50個</p><p>交通：中環2號碼頭乘往珀麗灣渡輪，成人$11，長者及小童$5.5，約須25分鐘。</p></body></html>