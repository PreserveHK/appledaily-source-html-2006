<html><header><meta charset="utf-8"><title>眼中的巨星</title></header><body><h1>眼中的巨星</h1><p>張曼玉低調</p><p>傳媒將曼玉神化咗，佢只係普通人，有好多缺點。我同佢最大嘅拗撬，係佢唔鍾意做宣傳，九五、九六年已經係咁，佢話你睇王家衞做唔做宣傳，我話王家衞係表面唔做啫，你收咁貴片酬，係因為演技咩？百老滙演舞台劇嘅演員，演技夠好啦，佢哋收幾錢一晚？最值錢係演員嘅名氣，一個更好嘅演員，演技只會佔片酬兩成，八成係宣傳。當然我咁講有講笑成份，因為我同佢熟，大家先可以咁拗。我喺柏林影展同佢嗌交，大家唔睬，佢寫咗封信攝入我房，我又寫信攝入佢房，好有趣。</p><p>黎明純真</p><p>黎明經理人陳善之係我好朋友，到《甜蜜蜜》時，我覺得呢個角色非佢莫屬，個角色係大陸人，佢本身亦係，加上佢又有足夠嘅身份吸引全香港人去睇，呢套戲我覺得十拿九穩。拍戲嘅過程，我發覺黎小軍呢個角色好似佢，原來佢對愛情幾執着、幾純亦幾天真，我本來都以為黎明一定玩女無數，當時佢同我講佢嘅經歷，我先知原來佢喺愛情入面係下把位，而且重下把得幾緊要。（咁你同吳君如邊個係下把位？）吓，冇嘅喎，我都唔知喎，輪流做啩！</p><p>周迅憨直</p><p>佢份人好到不得了，但唔係好識講嘢，所以有啲驚記者，佢好易相處，但亦係硬頸之人，《如果．愛》三個主角都係咁，佢哋唔會乜都做，但亦唔會乜都唔肯做。</p><p>金城武食腦</p><p>有人話金城武好難搞，因為佢會問好多問題，但佢並唔係想挑戰導演嘅權威，佢係思想型，拍戲要問到覺得劇情合理為止，香港演員比較服從，但埋位可能做唔到。</p><p>志偉愛才</p><p>志偉一世人鍾意幫人，而且係有病態地幫，有一半導演都直接或者間接畀佢幫過，可以話係愛才，但唔係才佢都愛，所以有幫啱亦有幫錯。由做製片開始佢就幫我，直至九七年，我每開一部戲都同佢有關，到𠵱家我有大嘅決定都會問佢，唔問會唔舒服，我會形容佢係我大哥，以前喺片場個個叫成龍大哥，我只會叫佢Jackie，因為我唯一嘅大哥係志偉。</p><p>學友硬頸</p><p>學友做戲好準確，一講就知，聰明到不得了。佢形象親和，好似好就得人冇所謂咁，但其實佢份人最硬頸，佢只係想好隨和，佢好想做Mr.Nice，但佢一旦決定咗嘅嘢，一定唔會改。我同佢合作咁多套戲，有時想佢咁做得唔得，要扭轉佢比任何人都難，只係佢表達時唔會令人難堪，我識得咁多藝人，最硬淨係佢，同佢嘅pubicimage相反。</p><p>張國榮、梅艷芳遺憾</p><p>我覺得好可惜嘅係，當年拍《金枝玉葉II》，因為大家狀態都唔係幾好，一路想話搵一次機會再合作，但𠵱家冇咗咁嘅機會，好遺憾。佢兩個都係天生演員，一埋位就醒神。</p></body></html>