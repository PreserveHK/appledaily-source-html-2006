<html><header><meta charset="utf-8"><title>　　傑哥生日願望收身 - 李八方</title></header><body><h1>　　傑哥生日願望收身 - 李八方</h1><p>星期三2.22係財爺發表預算案大日子，當日原來亦係45條關注組大狀梁家傑生日，傑哥生日願望又係嗰句：政通人和。短期目標係減肥五磅，因為農曆年期間食多咗，加上文華酒店裝修，佢要轉去花旗銀行大廈游水，由於唔太就腳，由一個星期游四日減至兩日，為免體重一發不可收拾，佢話要積極收身。<br> 傑哥噚日同記者食飯團拜，講到大學女生驚嫁唔出問題，傑哥話佢非正式同喺佢律師樓實習女學生做民調，話女生覺得同輩男生一係做書蟲，一係就campcamp哋，揀得落手嘅男仔有限。<br> 最近政府緊急立法回收住家雞，搞到唔少村民牙痛咁聲，連最親政府嘅鄉議局都話收雞有違《基本法》，隨時要同官府對簿公堂，傑哥原來都認同呢個legalpoint。佢話法例生效前，只有幾日時間緩衝期畀村民處理雞隻，不論你蒸、燉、炆、炸，總之幾日內就要劏晒啲雞，好明顯係難為村民，政府理應賠償。<br> <br> <br> 爆料熱線：29290000、27860099<br> 報料傳真：26239278<br> 報料電郵：pf_lee@appledaily.com</p></body></html>