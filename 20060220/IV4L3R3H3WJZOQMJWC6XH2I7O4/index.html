<html><header><meta charset="utf-8"><title>電腦新產品：時裝Show谷新機SONYVAIOM到</title></header><body><h1>電腦新產品：時裝Show谷新機SONYVAIOM到</h1><p>早幾年Intel玩過P-M處理器，目的係針對流動Notebook嘅特性而設計，到呢期狂推新CPUCentrinoDuo，更玩埋雙核心，務求將「M」（Mobile）特性終極發揮。繼多間大廠推出對應機後，卒之輪到SONYVAIO系列，為隆重其事，重大搞FashionShow力谷多款新VAIO㖭！<br>記者：許福合<br>攝影：林栢鈞、陳智良</p><p>今次嘅新機之中，最值得用家注意首推SZ系列，特別注重Mobile用家嘅需要，SZ會有3個型號，其中頂級嘅SZ18GP就集齊最頂級功能，先講機身，一拎上手就會覺得比一般Notebook輕同薄，據SONY透露，原來機身物料採用咗同飛機、賽車用料相同嘅碳纖維物料，單以硬度就比現時所用物料強200%！但同時重量就更輕，可抵受強烈撞擊。另外，更應特別留意顯示屏，厚度比一張CF卡還要薄些少，其秘密在於使用SONY所獨家開發嘅WhiteLED屏幕，確保顯示質素同時，亦可降低電量，最重要重係可令屏幕做得更薄，替用家進一步慳位。配合SZ流動性高特點，SONY還加上全面保安功能，由手指模到要用保安晶片系統都有，拎出街用特別放心。</p><p>內外顯示任選</p><p>好多強調多媒體能力機種，都用強勁顯示晶片支援，無錯畫面的確一流，不過若用家只係做一般文書工作，用電量就會變得不成比例、無效率。SONY專為新機設計咗個HybridGraphicsSystem，機身設有SPEED跟STAMINA兩個按掣，當插上電源，或要欣賞電影打機等，就可選擇SPEED取得更佳質素，平時採用STAMINA就可以節省唔少電，再加上上文提過嘅WhiteLED，淨係用標準電就可以用到7小時，絕對唔講得笑！其他功能更包括內置鏡頭，Mic及藍芽，拎出街或在家使用功能都相當齊全。<br> 講開SZ最奇怪之處，最高階嘅SZ18GP用料較佳，保安功能亦較齊全，售價$16,980，次一級的SZ15GP賣$15,980，而算是入門級嘅SZ13GP賣$11,980，相信睇過價錢比較之下，一般人都會選擇最平或最貴的，事關SZ18GP同SZ15GP售價只相差1千，相信會揀SZ15GP嘅人唔多。</p><p>兩種效能測試</p><p>SZ所使用HybridGraphicsSystem，其實係雙顯示晶片設計，除Centrino系統所使用內置顯示外，更多加nVIDIAGeForceGo7400，用家可按需要選擇使用。</p><p>FE18GP家用Notebook</p><p>另一部新推出嘅FE18GP就更為着重視覺效果，內置ClearBrightHighColorLCD，大小為15.4吋WXGA（1,280×800），此型號特別強調還原色彩能力，能高達72%，所以一般睇相或欣賞電影時，顏色會覺得特別豐富，而配合靚畫面，音效方面亦內置有SONY專用嘅SoundReality音效晶片，無論係打機或聽歌都可有不錯效果，不過機身較為大，較適合放喺屋企慢慢享受。<br> <br> 規格：IntelCoreDuoT2400（1.83GHz）、512MBDDR2、100GB硬碟、GFGo7400、15.4吋</p><p>SZ18GPProfile</p><p>處理器：IntelCoreDuoT2400（1.83GHz）<br> 記憶體：512MB<br> 硬碟：80GB<br> 屏幕：13.3"WXGA<br> 顯示卡：nVIDIAGeForceGo7400<br> 光碟機：雙層燒錄DVD±RW<br> 其他：802.11a/b/g、藍芽、視像鏡頭<br> 體積：315×21.8-32.6×234.3mm<br> 重量：1.69g<br> 查詢：SONYHK（23452966）</p><p>鏡頭以外</p><p>今次大家見到主題張相咁靚，咪以為美術Key相加Filter設計出嚟，其實背後全賴攝影師哥哥花一番心思設計，淨係落燈試位，就已經用咗成粒鐘，最後卒之花咗三粒鐘先肯罷手！</p></body></html>