<html><header><meta charset="utf-8"><title>3GSM餘波未了諾記Wi-Fi手機勁縮水</title></header><body><h1>3GSM餘波未了諾記Wi-Fi手機勁縮水</h1><p>雖然喺西班牙舉行嘅3GSMWORLDCONGRESS曲終人散，新機都介紹得七七八八，不過其實重有幾部有睇頭嘅滄海遺珠，今日就一次過畀埋你睇！<br><br>記者：陳國輝</p><p>講到玩最新流動技術，除咗有SAMSUNG力谷電視手機，連甚少露面嘅Nokia以及新牌子BenQ-Siemens亦有表演！其中N6136就以輕巧摺叠式外形並加入Wi-Fi功能，試圖將流動上網呢種玩意變成平民化，更貼近玩家生活！<br> 其實PDAPhone配Wi-Fi已唔係新意，近期玩得最密係Dopod。至於諾記喺05年底亦公布過幾款配備Wi-Fi嘅Smartphone，包括E60、E61及E71等，但今次發布嘅N6136，則採用較為User-friendly嘅Series40平台，除咗操作比Smartphone易上手之外，亦支援Wi-Fi上網，加上摺機Look以及不足100g嘅輕巧機身，明顯搶攻平民市場。<br> <br> 規格：GSM四頻、130萬像素鏡頭、Wi-Fi</p><p>攻低階市場</p><p>N6070線條順滑，按鍵擺位有規律，流露出6系嘅行政感覺；功能方面支援EDGE傳輸技術，方便玩家隨時上網，而6萬5千色芒以及VGA鏡頭只屬於入門級功能，估計機價亦屬抵玩類別。<br> <br> 規格：GSM三頻、6萬5千色彩芒、FM收音機、EDGE傳輸技術</p><p>試行3.5G技術</p><p>EF91屬於BenQ-Siemens首款320萬像素影相手機，除咗拍得，佢重同SAMSUNG一樣率先試行3.5G（HSDPA）技術，傳輸資料速度比3G更快，預計第二季推出。<br> <br> 規格：WCDMA/GSM三頻、26萬色彩芒、320萬像素鏡頭、HSDPA技術</p></body></html>