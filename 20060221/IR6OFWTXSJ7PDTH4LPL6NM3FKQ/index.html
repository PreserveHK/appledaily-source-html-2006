<html><header><meta charset="utf-8"><title>供平過租老外置業</title></header><body><h1>供平過租老外置業</h1><p>外籍客置業好精明，唔係「羊太」，最近又有例子。<br> 中原張永泉話，原租服務式住宅嘅外籍客，以二百六十八萬，買入灣仔萬豪閣高層C，五百四呎，每呎近五千，造價合理。間隔兩房，有開揚都會夜景。<br> 買家計過數，發現租金夠供三百萬以下住宅，佢睇好幾年後個市，見銀行減息，所以把握機會。</p></body></html>