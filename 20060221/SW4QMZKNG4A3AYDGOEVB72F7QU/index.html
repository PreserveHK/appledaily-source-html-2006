<html><header><meta charset="utf-8"><title>一味窩輪：電盈唞夠氣可吼9773</title></header><body><h1>一味窩輪：電盈唞夠氣可吼9773</h1><p>日股唔生性，散275點，港股則威猛，升122點。<br> 油價升，油股升，石油C輪生猛，早段撲落去到尾市已可收割，再高價追貨則要諗諗，暫時忍住。<br> 港股擺脫日股影響，似乎有機會再上去，揀落後股，炒佢哋嘅C輪搵食可也。<br> 電盈C輪9773：電盈（008）收5.40元，升1格。電盈兩周前借住推出NOW嘅氣勢，高見5.75元，𠵱家唞夠氣，再嚟過，當然唔係期望呢隻眾人傷心股會帶挈股東發達，只係博佢上番三兩毫子。<br> 揀電盈C輪埋手，9773幾乎係唯一選擇。隻輪6月底夠鐘，輪價67仙，溢價1.3%，槓桿率8.1倍（有效6.3倍），引伸波幅26.2%。<br> 滙控C輪3400：滙控（005）見過129.90元，收129.40元，仍有進賬0.20元。<br> 九十幾隻滙控C輪，只有3隻下跌，3400係其中之一，見27仙後低收24.8仙，唔見兩格。滙控追落後，就買呢隻。<br> 3400喺4月初到期，溢價0.1%，槓桿率52.2倍（有效29.6倍），引伸波幅12%。<br> 若問點解昨日其他滙控C輪升佢跌，答案可能係3400街貨多，達93%，即係463球。<br> 章盛</p></body></html>