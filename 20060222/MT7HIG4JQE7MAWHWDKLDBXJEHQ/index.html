<html><header><meta charset="utf-8"><title>股路縱橫：私有價料3至4元儀征值得追</title></header><body><h1>股路縱橫：私有價料3至4元儀征值得追</h1><p>大市連升6日，但下跌股仍多，呢個係典型個別發展之局，有消息同大行睇好嘅股票，可以升完再升。<br> 石化股私有化幾乎係定局，噚日有消息，話好快會搞掂，3隻目標股，上海石化（338）、儀征化纖（1033）同中石化冠德（934），兩升一平收。<br> 石化股私有化進程已行咗大半，已成功及進行中的公司有北京燕化、吉林化工同鎮海煉化（1128），以及4家A股公司，而私有化作價通常比每股資產淨值（NAV）都有一個可觀溢價，燕化有62%、吉化有105%，而鎮化更高達144%。<br> 中石化最近提出私有化內地4家A股公司，作價比NAV亦高出以倍計。4家公司分別係：<br> ‧齊魯石化：NAV3.8436元（人民幣．下同），私有價10.18元，溢價164.8%。<br> ‧揚子石化：NAV5.7883元，私有價13.95元，溢價141%。<br> ‧中原油氣：NAV5.8053元，私有價12.12元，溢價108.7%。<br> ‧石油大明：NAV5.0333元，私有價10.3元，溢價104.6%。</p><p>上半年成事機會大</p><p>7家石化公司的私有化作價，平均比NAV高出118.2%，當然，這並非必然的溢價，但在日後的私有化行動中，卻係對作價極具參考價值，相信不會厚此薄彼。<br> 3隻未私有的石化股中，上石化同冠德的股價已高出NAV，儀征則重低些少，所以，最抵買重係儀征。<br> 截至去年6月底止的最新數字，儀征NAV係2.09港元，儀征噚日收2.075元，低少少，若以平均溢價118.2%計，儀征的私有化應係4.56元。穩陣計，即使溢價打個5折，私有價都成3.325元。現時買儀征，博私有化，相信上半年可成事，以私有價坐三望四計，獲利好可觀，博得過。<br> 由1月中開始，儀征走勢形成一個小圓底，頸線在2.075元，噚日係首次高收，且有大成交支持，技術指標向好，應有極大機會升破2.075元阻力，照度上去，第一個目標係2.525元。<br> 郭兆誠</p></body></html>