<html><header><meta charset="utf-8"><title>兩個蘇利民 - 左丁山</title></header><body><h1>兩個蘇利民 - 左丁山</h1><p>到酒店參加宴會，碰到醫管局人員阿P，互道恭喜發財，講完先至記得公職人員唔可以隨便發財，只可靠份人工。炒吓股票，賭吓馬，賭吓波都得嘅，不過喺股馬波三方面發財，你估話咁容易咩，隨時輸凸。有時我哋對公職人員之嚴守規矩，直情好佩服，譬如署理廣播處長吳錫輝參加傳媒春茗「馨香宴」，一簽完名，接待人員送上名牌，以便放在抽獎箱作抽獎之用，吳錫輝立即將名牌放入自己嘅西裝袋，行開咗，於是抽獎箱內冇佢嘅名牌，佢一定唔會中獎。新入行嘅新聞統籌員何安達係公僕新仔，唔識呢招，哈，後來抽獎竟然抽中，Andy立即醒水，唔肯要。Andy一入侯門，月薪不過十四萬幾，自動放棄好多財路，朝朝五點九起身返工，可以講得係，搵錢比以前少好多，工作時間比以前長好多，自由度更大大壓縮，為乜呀？只為試吓親身落場踢波嘅滋味，旁人就戥佢唔抵。</p><p>醫管局來了一位澳洲人做總裁，左丁山問阿P：「新總裁嘅中文名叫做蘇利民，好似與渣打銀行香港區總管同名喎？點解蘇利民都要鬧雙胞？」阿P話：「我哋嗰位叫Soloman，一般譯做蘇利民，蘇樂民，所羅門，渣打嗰位Sullivan一般譯作蘇利雲，蘇利民，結果大家都鍾意蘇利民，可謂如有雷同，乃屬巧合。」<br> 名字雖同，待遇差天共地。渣打蘇利民住在南區香島道獨立屋，據賓架界講，淨係租金都三十六萬銀一個月，計埋薪水花紅，一年待遇相信有八位數字。醫管局一年預算二百七十億元，蘇利民總裁有幾多薪水呢？阿P話，所有一切計埋，約莫「硬掘」三十六萬銀一個月，唔夠渣打蘇利民交租及交水電煤氣費。呢位醫管局蘇利民在澳洲擁有農場二十畝，來港住在半山區所謂二千呎豪宅，月租十萬（自月薪扣除），唔知佢會唔會覺得好侷促，全無活動空間呢？</p></body></html>