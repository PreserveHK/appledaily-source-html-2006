<html><header><meta charset="utf-8"><title>數碼影音：防震始祖長炮上陣國旗激盪一樣清</title></header><body><h1>數碼影音：防震始祖長炮上陣國旗激盪一樣清</h1><p>提起Panasonic數碼相機，唔少人可能第一時間都會想起林嘉欣個「影狗」廣告，其防手震功能可為深入民心。最新推出嘅FZ7除具備至耍家防震系統外，重加上一支12倍光學變焦大炮鏡頭，由尖嘴影過對面海軍艦，上面嗰支國旗就算點樣迎風「飄盪」，一樣清清楚楚攝入鏡內！<br>記者：許福合<br>攝影：陳智良<br>ImageGirl：Rachel（Phonographic）<br></p><p>Panasonic數碼相機，喺細機界之中口碑相當之好，好多潮人或入門新手都首選Pan記細DC，不過估唔到家陣廠方有意進軍埋中階機市場，引入最耍家嘅防手震技術，兼且搭支12×光學變焦鏡，令過往「愈Zoom愈易震」嘅弊病剔除，甚有睇頭。<br> </p><p>LEICA鏡變焦順暢</p><p>將FZ7拎上手，亦無一般中檔DC嗰種沉重感覺，可能因為膠感比較重，機身實在非常之輕，翻查資料原來只有310g，輕巧度同機仔DC可以一比。FZ7內置一支LEICADCVARIO-ELMARIT鏡頭，光學變焦去到12倍，值得一提係開機時只係輕微伸出些少，外形完全無大炮Look，而變焦速度亦相當唔錯，最重要係震動輕微，對高倍變數拍攝時就有助提高穩定性。<br> 另外，ExtraOpticalZoom功能可將最高光學變焦提高至16.5倍，後遺症就係相片解像度會降至300萬像素，筆者就認為實用性一般。好多人都忽略，若無防震系統支援而用上高倍數變焦，影到穩定嘅相片難度真係幾高。而FZ7繼續使用自家開發嘅MEGAO.I.S.光學穩定系統，拍攝相片時可以有2級防震選擇，不過筆者試過後，認為兩個效果相近，質素亦相差不遠，不過因為焦距高，手持拍攝畫面好震，不過用家絕對唔使擔心，因為當按下快門掣時，相機就會啟動MEGAO.I.S系統替相片作出修正，出來效果可以見到國旗即使隨風飄蕩，但仍然好Sharp，效果相當強！</p><p>自拍闊屏電影</p><p>唔用電子觀景器影相，其實用背後嘅2.5吋LCD影相，視像效果都相當唔錯，以筆者試用當日為例，陽光相當充足，除非LCD正面對正太陽方向，正常使用時畫面都可以見得相當清楚，係某啲環境，光度唔夠嘅話重可以隨時提高，最多可提高40%光度，絕對唔會有乜都睇唔到嘅情況。FZ7解像度為600萬像素，具備嘅連拍功能，可每秒連拍3張，以同級機比較都算唔錯，拍攝時有齊晒手動同自動操作，機背重特別設有操控桿，於使用手動對焦時就大派用場，同時亦可操作常用功能如白平衡、ISO等，比一般使用十字掣方便得多。除咗影相，拍片功能亦值得一提，喺每秒30格VGA外，重可以選擇848×480、16：9闊屏幕畫面，去旅行影相效果更佳。</p><p>長焦距唔怕手震</p><p>測試相片由尖沙嘴影過對面海一架軍艦，當用上12倍變焦時其實已將軍艦拉到近處拍攝一樣，若再加上4倍數碼變焦，連艦上國旗都睇得好清楚。</p><p>鏡頭以外</p><p>長鏡DC影過唔少，今次一心想試Pan記嘅防手震技術，就影對面海軍艦上枝國旗，點知後來用番自己嗰部6×變焦DC，發覺原來真係好難影得清！</p><p>女仔都Buy中階機</p><p>PROFILE</p><p>感光元件：600萬像素CCD<br> 鏡頭：12倍光學變焦、4倍數碼變焦<br> 記憶卡：SD（內置32MB）<br> 屏幕：2.5吋<br> ISO：80/100/200/400/800/1600<br> 電源：專用鋰電池<br> 體積：112.5×72.2×79mm<br> 重量：310g<br> 查詢：信興電器（27333888）<br> 約$4,000（發售日未定）</p></body></html>