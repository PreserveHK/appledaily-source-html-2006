<html><header><meta charset="utf-8"><title>文化打哈哈：叫金培達搞西九</title></header><body><h1>文化打哈哈：叫金培達搞西九</h1><p>講真，西九係特區政府想裝身之作。冇嘅，人要衣裝，扮靚靚咁有乜唔啱先？衰在你使嘅唔係私房錢而係公家錢？但係你又指定要一個裁縫，重要規定一定要擔天遮，之前仲要裁縫先落三百億大洋至肯畀佢度身，咁個裁縫梗係話小姐身體嬌好，在下豈敢竊玩。<br> 𠵱家中場休息啫，用啲乜乜委員會頂住先，跟住再鑼鼓；人哋要連任，咁咪多一事不如少一事囉，明冇？<br> 以上講亂局，不如講吓定局。金培達攞獎呢個定局就肯定冇得推倒。<br> 大家都等住睇李安攞奧卡，點知金培達搶先話畀我哋知：香港人都唔係嘢少㗎！<br> 我幾個月前睇過佢有份作曲嘅《唯獨你是王》首演。我女朋友係教徒，係都要拉我去睇呢套音樂劇。算啦，去囉。點知鬼咁好睇，三個鐘由頭唱到尾，真係有料到。<br> 噚日蘋果娛樂版話金培達攞獎，套戲就乘勢重演，少少更正，佢哋係一早預咗重演嘅。之不過今次一定爆到七彩。好事吖。<br> 我好肯定金培達搞呢套戲係冇錢收嘅，政府亦冇畀過一蚊佢去為電影配樂。<br> 攞獎講到底係靠自己。所以冇西九係唔使死嘅。<br> 不如就叫金培達搞西九。佢捱過世界，一定知道點至可以幫到一個地方嘅文化藝術發展。佢肯定有新思維，肯定冇官商勾結。<br> 唔係講笑㗎，佢肯嘅大家一定拍掌。<br> 不過我知佢會話：「搞西九？咪搞我，不如我作首歌畀大家，嗱，西九，西九，西九……咪搞，咪搞，咪搞……。」<br> 觀火<br> <br> 傳真︰2623-9278<br> 電郵︰pf_lee@appledaily.com</p></body></html>