<html><header><meta charset="utf-8"><title>爆機狂迷：Wi-Fi對戰《頭D》　車神父子鬥飄移</title></header><body><h1>爆機狂迷：Wi-Fi對戰《頭D》　車神父子鬥飄移</h1><p>世嘉憑街機《頭文字D》鹹魚翻生，重搞埋PSP版搵多鋪，最正係35款戰車、8大賽道全部落齊！今次專登搵嚟全港甩尾王阿Wing，同綽號電子神童嘅囝囝一齊試玩《頭D》。一踩油門，兩仔爺即時藤原父子上身！<br><br>記者：陳國輝<br>攝影：陳偉強<br>鳴謝：Spec-R（23628007）</p><p>老竇阿Wing（29歲甩尾高手）<br> 威水史：05年全港甩尾大賽冠軍、05年台灣D1格蘭披治大賽第4名、《旺角黑夜》飛車替身<br> <br> 囝囝Samuel（6歲半小一生）<br> 威水史：雜誌車版Model、擅長《D1、2》甩尾及《GT4》尖嘴賽道</p><p>今次，港版《頭文字DSTREETSTAGE》（下簡《頭DSS》）以亞洲版Boxset發售，除咗UMD盒內包括一本全彩頁英文說明書之餘，仲附送一條寫上藤原豆腐店嘅手機繩，漫畫迷必定冧死！至於日本方面，有生產開PSP配件嘅Logicool，更推出限量版「PlayGearPocket頭文字DVersion」保護盒，假如成Set拎出街同朋友鍊車嘅話，都咪話唔型！</p><p>老竇都冇面畀！</p><p>講車經，兩父子情如密友；但講到玩PSP對戰片車，就點都冇面畀！阿Wing用番佢最擅長嘅「甩尾王」NISSANS15，囝囝就揀高橋涼介戰車MAZDARX-7。一踩油門，囝囝已經標上前面，但係爸爸始終經驗贏晒，操控超穩定之餘，重玩埋甩尾飄移！賽後兩仔爺都話，邊個贏都好，有Wi-Fi對戰足能夠增進彼此感情。</p><p>200款卡喪改愛駒</p><p>打法模式基本同街機冇乜分別，車迷最鍾意嘅八大車廠，如豐田、日產等全部落齊。值得一提係喺「公道最速傳說」贏晒所有對手之後，重可以同豆腐佬（藤原文太）作終極之戰，淨係呢個故事模式已夠吸引！<br> 打開街機嘅朋友，隨時都會袋住幾張Game卡傍身；勢估唔到，喺PSP版裏面亦加入咗200款遊戲卡！只要喺故事模式入面，於限時內完成賽事，就算贏唔到對手，電腦都會畀你「抽卡」，卡嘅內容包羅萬有，好似角色、賽道嘅介紹，以及戰車改裝零件都有，收集得愈多改車卡，戰車性能便可大大發揮！</p><p>車神教路控油門</p><p>咪以為阿Wing淨係揸真車厲害，講到打機都有19年咁耐！「細個識得已經一味煲車Game，由陳年《F1-Racer》到《GT》系列，全部都煲爆！」阿Wing話《頭DSS》最講求係甩尾，同真正落場砌車比，雖然速度冇咁快，但比起其他賽車Game，肯定係最真實一款！<br> 佢仲教路話最緊要係識得收油同畀油！「假如油門控制得好，就會提升CornerSpeed，就算遇到幾窄角度嘅彎位，都能夠最快衝過去！」。</p><p>PROFILE</p><p>遊戲類型：賽車<br> 對應機種：PSP<br> 遊玩人數：1人（可Wi-Fi對戰）<br> 附件：手機繩及英文說明書<br> 查詢：23661001<br> (C)SEGA,2006</p><p>鏡頭以外</p><p>記得自己第一次玩賽車Game嗰陣已經十幾歲；但今次訪問嘅小車神，佢只有6歲半，更令人驚訝嘅係，佢竟然噏得出大部份街車型號之餘，連「掃把佬」、「七仔」等術語都出埋。小專家，你真係好嘢！</p></body></html>