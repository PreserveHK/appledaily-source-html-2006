<html><header><meta charset="utf-8"><title>東芝殺入3GMP3芒變蜜瓜點唱機</title></header><body><h1>東芝殺入3GMP3芒變蜜瓜點唱機</h1><p>見呢粒Vodafone紅色「逗點」，唔使問，日系機又有新貨返！繼SHARP同SANYO之後，到TOSHIBA以「三佬」身份殺入3G。旗下首部主攻音樂嘅TX60，憑藉勁Cuite嘅蜜瓜色機殼，搭上超Wide1.4"MP3顯示屏，冧盡樂壇發燒友！更過份者，必屬機身肚腩位嗰一嚿「腹肌」，當你喺唔同方向篤佢一下，就可玩盡播歌、選曲、重播等唔同分唇，外形趣怪又抵死，日系機設計真係有一手！	<br><br>記者：陳國輝　攝影：伍慶泉</p><p>㗎仔一向重視包裝，雖然玩機面芒、MP3掣都唔係新鮮嘢，不過聰明嘅TOSHIBA就將TX60變一變，例如擴闊咗面芒尺寸，又將睇落去好累贅嘅音樂操作掣合二為一，變成一塊過嘅「腹肌」，造型相當鬼馬！VodafoneK.K.喺舊年已正式推出同作803T（日本型號），顏色更多達5種；至於行貨則暫時提供三種，包括蜜瓜綠、珍珠白以及銀×黑，至於日本現有嘅藍及粉紅幾時先到港？大家不妨畀啲耐性等吓喇！</p><p>手機私影院</p><p>喺記者發布會內，SmarTone-Vodafone更同時預告一款睇片專用「超」my-vu，若配合TX60一齊用嘅話，就可以戴住佢一邊講電話，一邊睇戲；最緊要嘅，就係唔使驚俾人昅，就算你睇緊乜內容亦冇人知，絕對私隱；不過，戴上去會變成X-Men角色「雷射眼」咁款，行出街恐怕有啲異相！</p><p>揀歌易過借火</p><p>配備可顯示歌曲、歌手名稱嘅機面芒早有先例，可惜Size比郵票更細之餘，想睇定下一首歌係乜亦做唔到，相當局限！今次TX60可算解決咗呢個問題，機面屏幕闊度達1.4"，相當於一般摺機嘅四分之三咁大，能顯示5行文字，除咗歌曲資料，甚至Playlist都放得落，好處係唔需要專登揭蓋睇資料，免除煩惱！雖然屏幕夠Wide，但仍然有個問題，面芒僅支援單色顯示，而且睇唔到圖片，假如你諗住佢係支援相機ViewFinder嘅話，咁就大錯特錯！<br> 除咗個芒勁Wide，讓你睇清楚歌曲資料，本身重提供詳細嘅MP3功能，配合埋機面幾合一掣，就可以進入音樂資料庫，瀏覽已下載歌曲，自設個別Playlist，甚至聽番最近曾經播過嘅曲目，玩法比一般MP3摺機細心好多！</p><p>230萬CCD靚畫質</p><p>玩CCD靚鏡嘅影相手機真係唔多，尤其3G類，自從SHARPSX833用過之後，再數落嚟就輪到TX60！今次佢採用230萬像素CCD鏡頭，雖然唔提供光學變焦，但仍然有13.5倍數碼變焦，應付遠景都綽綽有餘；同時亦支援QRCode，能夠將影低咗嘅資料讀取成TXT檔，當配合埋上網一齊用嘅話，就可以先將雜誌或報紙上嘅文字，利用相機拍低，再儲存為TXT檔，咁就可以變成上網嘅Path，連輸入一堆http嘅文字都慳番，認真方便實用！不過，身為3G機，卻配備單一相機，玩唔到VideoCall、齋單撈MP3歌就有啲到喉唔到肺！</p><p>鏡頭以外</p><p>每次試玩新機，總離唔開睇吓裏面有乜新Game，呢次玩TX60，赫見有小時候煲機煲到冇錢開飯嘅《街頭霸王2》！最難得是手機畫面竟如此接近街機、兼夾「出波出昇」指令跟到足，令筆者情不自禁玩多咗兩鋪，仲差啲上癮㖭！</p><p>PROFILE</p><p>制式：WCDMA/GSM三頻<br> 鏡頭：230萬像素CCD<br> 變焦：13.5倍數碼變焦<br> 屏幕：2.2"（26萬色）<br> 儲存：miniSD卡<br> 其他規格：音樂快捷鍵及專用屏幕、立體聲喇叭、藍芽<br> 體積：100×47×26mm<br> 重量：134g<br> <br> 查詢：SmarTone-Vodafone（28802688）</p></body></html>