<html><header><meta charset="utf-8"><title>MP3機冧價潮　5GB容量賣$699</title></header><body><h1>MP3機冧價潮　5GB容量賣$699</h1><p>自從iPodShuffle出現後，即時打破MP3機賣過千蚊嘅市價，冧價情況令日韓機冇啖好食，僅得祖國製品勉強支撐。今期「韓仔」發威，新到一部MP3機內置5GB唔使七嚿水，實行以「價」向iPod反擊！<br><br>記者：徐影龍</p><p>呢款由韓國製造嘅VordaHDD-188，內置5GB容量，收錄歌曲高達1,200首，拆開計每MB都唔使2毫子！實在相當抵玩。就算你冇咁多歌擺落去，當一部USBDrive咁用，將大容量File抄嚟抄去都仲得，甚麼USB手指之類可以收檔。機身另設SD卡插槽，作加大容量或抄低重要File都得。</p><p>1.8"芒有埋遙控</p><p>幾百蚊貨仔，配個1.8"芒屏幕尚算見得人，睇曲目或歌手資料都清楚，唔似一般機仔嘅「豆潤」芒睇得咁辛苦。HDD-188另有錄音及FM收音功能，透過大容量特點，令實用性更為加大。跟機重送埋遙控器，擺枱頭當Hi-Fi仔都幾過癮。唯一要彈係造型問題，銀色配搭及賣相實在不太吸引。<br> <br> 查詢：A-Grade（23609911）</p></body></html>