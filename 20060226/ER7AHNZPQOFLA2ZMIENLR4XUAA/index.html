<html><header><meta charset="utf-8"><title>一周兩件：德祥有名牌眷顧</title></header><body><h1>一周兩件：德祥有名牌眷顧</h1><p>爆棚哥系呢期隻隻生猛，要搞，搞最落後嘅德祥企業（372）。爆棚哥系以錦興（275）最搶，1年升幅32%，保華（498）亦升26%，阿媽德祥，1年嚟反而累跌16%，當原地踏步，重返1年前價位0.95元，現價要升兩成。<br> 德祥經呢期配售2.14億股，最新NAV攤薄到1.38元，現價（0.79元）仍然有43%資產折讓，當重返0.95元計，折讓講緊仲有32%，可炒折讓。又呢期股東名冊上，德祥多咗德意志及PMACAPITAL兩家基金，揸住德祥5.2%及14.1%（部份應該係可換股票據權益），有名牌眷顧，期待德祥快高長大。再講，德祥應佔阿仔錦興及保華市值12億銀，德祥本身市值亦不過10億銀，保華、錦興又有基金湊住，阿仔市值壯大之時，阿媽德祥身家亦隨之暴漲。德祥上星期五大成交（15球）突破阻力，有買趁手。</p><p>達成冷灶變熱</p><p>達成集團（126）對上星期開始球來球往，冷灶變熱，有得諗，又講兩點：第一，達成NAV講緊1.31元，現價（0.385元）大幅折讓70%，亦係股價經年落後結果，但集團嚟自華南工業城業績醒神，06年度中期（9月止）純利又翻半番，預期全年度PE落番7倍，持續有佳績睇，可以支持達成折讓收窄。<br> 第二，呢期市場狂炒內銷股，達成喺祖國開設佳寧娜品牌酒店及酒樓，又有1/3溢利嚟自酒樓、酒店及飲食業，掹車邊都有內地消費概念。純技術走勢，達成破到0.4元頂，會扯升得更急。<br> 錢雋</p></body></html>