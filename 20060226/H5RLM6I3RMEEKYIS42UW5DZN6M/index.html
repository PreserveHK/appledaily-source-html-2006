<html><header><meta charset="utf-8"><title>食環處：摸完億年岩石食免費醉蝦</title></header><body><h1>食環處：摸完億年岩石食免費醉蝦</h1><p>我係個百分百城市人，朝十晚八晚晚OT，今日放假瞓到日上三竿，發夢返番2億萬年前嘅香港，自己仲變咗野人喺岸邊摸蟹捉魚㖭……發夢無咁早？唔使好早㗎咋，只要你學我咁，下晝三點幾踩入大埔三門仔，行一趟馬屎洲，就可以睇到香港有2億萬年歷史嘅最古老岩石，摸蟹捉魚？唔使勞煩你，隔籬就有勁正海鮮慢慢歎，仲有免費醉蝦食㖭……仲講？行人喇！</p><p>記者：李智聰　攝影：陳陶鈞<br> 模特兒：PC、Carrie（Salvador）</p><p>綑邊上山2個鐘搞掂</p><p>今日呢個旅程最啱又懶又想行吓山食番餐嘅朋友，大埔墟火車站搭10分鐘小巴直達三門仔，再轉搭5分鐘舢舨就可以登陸馬屎洲。馬屎洲係個孤島，島上無馬屎，不過有好多有研究價值嘅古老岩石同獨特生態環境，所以俾政府規劃為「特別地區」，沿途有傳意牌介紹地理環境同岩石資料，計計數有成2億8千幾萬年歷史，重珍貴過侏羅紀，值得睇吓啦！聽講地質學家仲喺度掘出唔少瓣鰓類動物、腕足動物化石同菊石，包你學到嘢。<br> 我都係懶人，不過敢寫包單呢個島仔一啲都唔難行，個半鐘頭沿島綑邊行，近睇有「最古老嘅沉積岩」、「芝士形岩石──石英」、「龍形化石──龍落水」、「以為有金執──愚人金」。睇石嫌悶？仲有選擇啫，上山囉，上到最高點可飽覽吐露港、馬鞍山等景色，淨係望到船灣淡水湖條主壩都已經夠壯觀喇，腳程快全程2小時完成，行完山睇完石，扯夠新鮮空氣Call舢舨飛返三門仔擦海鮮，呢日假期──無嘥！</p><p>食海鮮送醉蝦</p><p>去到三門仔，「三門仔漁港」幾乎獨市咁滯，話明海鮮梗係海鮮價，我唔敢講「三門仔漁港」超平，但至少無話開天索價，總經理曾先生話：「我哋周不時都試出新菜，獨創菜式有過百種，仲不時搞吓Promote，呢期搞緊免費京川太白醉蝦。」免費？即係點呀，即係有幫襯有得送，每枱送一碟。我就行咗大半Day，肚仔餓，所以覺得海膽帶子焗飯最好味，香唔在講，最緊要有飯到肚吖嘛。</p><p>京川太白醉蝦</p><p>用玫瑰露浸生蝦，加鎮江醋、花椒、八角、香葉醃蝦，生蝦肉爽口充滿酒香，有幫襯就有得食，每枱送1碟。</p><p>日式磯燒帆立貝每隻$16</p><p>新鮮帆立貝起肉加日本燒汁燒至金黃色，伴靈芝菇上枱，Size大大隻勁有海鮮味，入口鮮甜。</p><p>海膽焗飯$38</p><p>帶子、蝦粒、蛋白炒飯底，淋白汁、忌廉汁再焗，出爐後加上海膽帶子。雖然細細碗，但用料十足。</p><p>XO醬焗美國石蠔每隻$28</p><p>空運美國石蠔加XO醬焗15分鐘，8成熟上枱，係西菜中嘅Fushion菜。</p><p>火燄醉跳螺$68</p><p>蒜茸、指天椒、乾葱片起鑊，將浸過玫瑰露嘅新鮮跳螺煮至9成熟，再加玫瑰露上螺面，點火即燒即食。</p><p>二荊五味肉蟹時價約$5両</p><p>用青椒、紅椒、指天椒、花椒、碎椒煮肉蟹，配大蒜、洋葱爆香，放入爐焗15分鐘即成，麻辣香味更直攻口鼻，搶口開胃。</p><p>三門仔漁港（26657282）<br> 地址：新界大埔三門仔路<br> 營業時間：11:00am至11:00pm<br> 座位：200個<br> 交通：大埔墟火車站乘20K小巴（$4.7）往三門仔村總站，轉乘舢舨直達馬屎洲（每位約$10，三門仔漁港可代安排，出發前先查詢船期），或可由鹽田仔起步行至馬屎洲。</p></body></html>