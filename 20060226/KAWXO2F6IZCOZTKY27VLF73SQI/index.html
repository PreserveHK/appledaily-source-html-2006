<html><header><meta charset="utf-8"><title>周汶錡刀槍不入密賺EasyMoney</title></header><body><h1>周汶錡刀槍不入密賺EasyMoney</h1><p>除了近期與黎明拍拖的樂基兒，過去三年見報冠軍的香港模特兒，非周汶錡莫屬。講好，周汶錡是首個成立模迷會的名模，出結婚書、旅行書。講壞，傳整容、隆胸，登上雜誌封面，名列被富商照顧女星模特兒名單，加上甩拖的杜德偉、台灣的連勝文，和時刻計算準確的性感尺度，周汶錡的確話題最多，最難得是任何時候都笑容可掬、百毒不侵。</p><p>名模周汶錡（Kathy）在觀塘月華街長大，從不自覺靚女，亦不想做明星，直至有auntie建議她參選香港小姐，才有所覺悟。結果她沒有選港姐，原因是抗拒講求規行矩步、斯文的港姐形象。周汶錡自細對扮靚已有堅持，四、五歲沒有合心意的粉紅裙，會扭計缺席自己生日會，她說：「我同媽咪好似，一係唔買，一係要買到自己覺得最好嘅，所以佢由得我。」她續說：「我鍾意fashion，係天性。」</p><p>無工開先識驚</p><p>畢業即入行做模特兒的周汶錡，九五、九六年一個月開工二十日，已賺到數萬元，對比當時大學生月薪，前路很清晰，直到九七金融風暴來臨，她說：「大騷細騷乜都冇，連續幾個月坐喺屋企，先識驚！好彩之後好順，大前年沙士我都有工開，最忙，五月一號喺上海拍香體露廣告，全間文華酒店得我一個人食早餐，後來有二十幾個臨記，冇人戴口罩，我心諗：『死就死啦！』照做又冇事喎。」自此，專心愛上做模特兒。<br> 隨着知名度上升，負面新聞亦多，多次被指整容、被富商照顧云云，不論真或假，周汶錡沒有哭、沒有死撐，一味笑住鬧，任你寫，她說：「我最滿意自己性格，比較樂觀囉，EQ高過IQ！我見到啲人（對記者）鬧鬧鬧鬧，我會諗，做乜嘢啫，人哋都要做嘢㗎。」她謂小事會體諒記者，反正傳媒寫錯不會更正，解釋亦沒有人願信、願寫，一路以來的開心兼方便策略，是「算吧啦」！</p><p>信愛情飲水飽</p><p>不過，最令周汶錡扯火是指她隆胸，她講起仍然怒火難平說：「你幾時見過人隆胸，垂低手條疤都突晒出嚟？我係粉瘤就係粉瘤！若果隆胸咁失敗，我都唔賣underarm（脫腋下毛）廣告啦，仲唔收收埋埋咩。你話我係男人都得㗎啦，好似嚴咩咩咁（編者按：嚴淑明），我唔記得名，我點證明我唔係啫！」她一度想出律師信保障客戶，但傳言又忽然像一陣風消失了！<br> 講到愛情，由舊愛杜德偉、追求者吳嘉龍、迴響最大的連勝文、到大量似是而非的uncles及洋漢，周汶錡自認專一、重感情，絕不濫交，近一年多的單身生活更是最長一次感情空白期，她說：「我好重感情，你睇我之前（同杜德偉拍拖多年）就知。搵到心愛，你叫我唔做嘢、結婚生仔，OK，但唔畀我去街，限制我活動就唔得！」她又補充：「好多人覺得我要錢錢錢，我話你聽若果鍾意，就算係打工仔我都唔會白鴿眼，隨時等緊愛情嚟！」</p><p>性感從不托手踭</p><p>小記認為全港女模界中，以馬詩慧最直、最爽，其次輪到周汶錡。講一個小故事，小記叫周汶錡影性感海報，她聽完說：「嘩！畀啲van仔哥哥貼喺車，唔影！」嘩完一輪，照sayyes。之後，幫周汶錡借性感衫，兩手準備，A餐是掌心尺寸的比堅尼加熱褲，B餐是sell飄逸的V領背心加及膝褲，最足以交差，當然是美味A餐。周汶錡講明泳衣免問，最終肯折衷自製AB餐混合體，二話不說，在人來人往的salon坐下來，擘腿，還私人醒一句：「得啦，知你要乜！」好直接？正正是香港人最鍾意的。<br> 撰文：DebbieLum<br> 攝影：MatthewLam<br> 化妝：OmixB<br> 髮型：DebbyofHair<br> 服裝：Fendi<br> 場地：Hair（銅鑼灣）</p></body></html>