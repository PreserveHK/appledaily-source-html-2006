<html><header><meta charset="utf-8"><title>佘詩曼麥芽糖戀情扯唔斷</title></header><body><h1>佘詩曼麥芽糖戀情扯唔斷</h1><p>○二年六月，佘詩曼和陳浩民開始傳緋聞，至今傳足三年零八個月。對於現在關係，阿佘妙喻為「食又食唔晒、拉極又拉唔斷」的麥芽糖，認真甜到漏！雖然男的花弗新聞成籮，但阿佘仍智珠在握地自詡浪漫型最佳女朋友，滋油淡定表態唔憂嫁。</p><p>愛情篇　一笑鍾情</p><p>近幾年，拍劇佔去佘詩曼的九成時間，餘下便是睡覺和私人活動，而愛情生活，在過去三年零八個月中，雖然偶有馬德鐘、丁子高和張智霖等緋聞穿插，但傳得最久兼最有嫌疑的一位，說到底是陳浩民。日前阿佘在將軍澳接受訪問，談到如果愛的話題時，原來她所要的愛情實在太簡單了：「最緊要望到佢就開心，兩個人一齊唔需要掩飾，咁就係最好嘅愛情。」</p><p>仍處於觀察期</p><p>阿佘坦言現在確有令她一望就覺得快樂的人，可惜自己能望的時間太少，至於那個人是否陳浩民，她只笑咪咪說：「望到開心嘅人有好多，係咪真係可以發展落去，真係需要時間，需要溝通、了解，有過程㗎嘛。唔係十八、九歲，冇責任，一見鍾情，鍾意就拍拖，唔鍾意就分手，𠵱家做乜嘢都好似要同人交代，我唔係呢啲人嚟㗎，我一個人讀書、一個人生活咁耐，從來都冇需要交代嘅，要同全世界交代自己嘅一件事咁煩，睇定啲先喇。」<br> 阿佘和陳浩民的緋聞始於○二年六月拍攝電影《情緣汽水機》，翌年說過跟陳浩民處於觀察期，這樣又三年了，問她觀察結果如何？她說：「佢又唔係成日喺香港，點睇啫？連見面機會都少，睇天時地利人和啦。」</p><p>「我係個好女友」</p><p>要阿佘形容與陳浩民之間的關係，她竟然妙喻說：「好似麥芽糖咁，食極食唔完，拉極又拉唔斷，我意思話佢成為我嘅緋聞男友好耐啫。」至於會不會跟麥芽糖一樣甜到漏，她哈哈笑說：「唔話畀大家聽，食晒成樽嘢甜死啦，要好長時間至有發展空間嘅。」<br> 陳浩民花弗新聞甚多，但阿佘仍處處維護他，她說：「其實我真係唔知，都唔睇娛樂新聞，佢做嘅嘢我控制唔到，大家都喺娛樂圈，都知道傳媒嘅宣傳手法。信唔信唔係最重要，因為唔係呢個階段去諗嘅事，開始至講啦。」<br> 如今女星愈來愈遲婚，三十歲的阿佘還不考慮生兒育女，問她不擔心嫁不出嗎？她即說：「唔驚，未到咁可憐，我係一個好女朋友嚟㗎，但我係一個好冇時間嘅女朋友，我同以前嘅男朋友都係好朋友，如果係咁衰嘅人，冇得keepcontact啦，同埋我會花心思𠱁一個人開心，我係浪漫型喎。」</p><p>無暇約追求者</p><p>其實阿佘身邊不乏條件不錯的追求者，奈何一律食檸檬，或是未曾深愛已無情。「好難行第一步呀，圈外人唔明呢行嘅人冇時間，約你十次十次都話唔得閒，係咪玩呀？你都係唔鍾意我，邊可能晚晚唔得閒？所以慢慢就淡忘，都冇辦法，亂咁開始咪仲唔好。」</p></body></html>