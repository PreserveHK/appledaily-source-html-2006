<html><header><meta charset="utf-8"><title>寵物花園：六死餘三為食貓魚樂無窮</title></header><body><h1>寵物花園：六死餘三為食貓魚樂無窮</h1><p>Jenny同Alex屋企擺了缸風水金魚，一共九條代表長長久久。但係唔知幾時開始，缸內九條小金魚開始逐一離奇失蹤，噚日少一條、今日又少一條，環顧四周找不到小金魚的蹤影之餘就連屍體也無法尋獲，事件一度令Jenny同Alex百思不得其解……最後，謎底終於被揭開，小金魚人間蒸發的原因原來並非外星人所為，而是家中頑皮貓Nilric做的好事！佢趁主人不在家時落手就撈……嗱嗱嗱，如今只剩三條小魚避過牠的魔掌。	<br><br>記者：黃藹瑩　<br>攝影：周旭文</p><p>最頑皮的最得寵</p><p>Jenny同Alex家中有十一隻貓、三隻狗、加一缸魚（原有九條）共二十五口，除了一缸金魚每日要過住生命受到威脅的日子外，一班貓狗相處至今都相安無事。<br> 講到家中最霸道的貓，就一定非撈魚貓Nilric莫屬！不過這個世界就是不公平的，最頑皮最唔聽話的偏偏最得寵，就連Jenny也表示自己最錫Nilric，「佢個樣好得意，平日又好調皮走來走去，見到佢就會好開心，成班朋友嚟我屋企第一時間都要搵佢。」咪以為貓仔是儍的，Nilric都知道自己最多人錫，所以在家中肆無忌憚，經典之作當然是撈魚了。</p><p>撈剩三條易保命</p><p>初時金魚離奇失蹤，Jenny同Alex都仲未知是Nilric幹的好事。直至有次親眼見到牠落手撈缸裏的魚，先知道佢就係金魚失蹤案的真兇！初時每次Nilric撈走了多少條金魚，Jenny都會再買回來填數；但現在她為了不再連累無辜的生命，已經沒有再買了。「我買一條佢就捉一條，激死我！」其實這還好，魚缸的位置多了，暫能保住小命的魚兒才有機會和有位置匿藏，現時Nilric想撈都變得相當有難度。Jenny同Alex更用一盆花擋住金魚缸，以免Nilric又再打小金魚的主意。</p><p>愛狗轉性愛貓</p><p>「家中的三隻狗都不是自己買回來的，有兩隻（QQ同黑妹）都是我在街上執的。可能因為咁，佢哋都比較聽話唔會亂吠，連啲貓都會蝦佢哋。」但原來貓癡Jenny一開始竟是怕貓之人，「以前養開狗，後來搬到一個不準養狗的屋苑才轉養貓，點知就咁愛上貓。有時隻貓攞去配種，生出來覺得好得意，應承送畀人最後都唔捨得，所以貓愈來愈多。」<br> Jenny厲害到家中十一隻貓全部認得出，相反老公Alex就至今叫不出每一隻貓的名字，「有好幾隻貓成日匿埋，我又成日飛，真係唔易認。」兩夫婦同是航空公司的職員，經常要飛來飛去，Jenny說：「啲貓一見到我執行李就知我又有幾日唔喺屋企，佢哋就會圍住我，好似好唔捨得咁。不過都好，咁會令佢哋試多咗其他國家的狗餅！」</p><p>動靜皆宜</p><p>一屋十一隻貓其實有動有靜，好動一點的活動範圍主要是大廳和飯廳，另一班就是文靜的，主要活動範圍都在陽台旁邊，甚少出來。</p><p>好動貓<br><br>代表一：Michael</p><p>呢隻Michael認真大隻，好明顯就是過重的貓，Jenny話試過帶牠看獸醫時，護士居然說：「你隻狗很可愛！」Michael，請你收收身，如果唔係有人會認錯你是狗了。</p><p>代表二：小黃</p><p>小黃天生一副懶樣子，各位有冇聯想到一位卡通人物呢？冇錯，就是加菲了，又係黃色又夠懶，十足十。<br> </p><p>代表三：藍藍</p><p>藍藍是Nilric同Jena的媽媽，是異國短毛貓，看真一點，牠的毛是藍色的，但可憐的牠原來不是這麼瘦的，只是仔仔Nilric飲奶太多，弄瘦了媽媽。</p><p>代表四：Jena</p><p>＝Jena是Nilric的妹妹，沒有哥哥那樣頑皮，還有點懶，最愛在客廳的梳化或者餐枱上睡覺。</p><p>最強代表：Nilric</p><p>天生好動的Nilric好似從不覺累，採訪兩個小時牠就又跑又跳，認真佩服。而且看牠的身形，怎也看不出才是3個月大的Baby。</p><p>愛靜貓<br><br>代表一：Mini妹</p><p>Mini妹反而唔似爸爸Michael般好客，最怕陌生人的牠幾乎一見攝影師舉機就跑，驚死俾人點相一樣，呢一樣好罕有。</p><p>代表二：波子、豆豆、肥肥</p><p>呢三隻安哥拉白貓好怕醜，想影佢哋的活動照非常困難，一舉機就會Freeze，動也不動，好唔畀面喎！</p><p>代表三：懵懵</p><p>都有名你叫「懵懵」，真係好似發緊夢咁，影佢相都唔識擺Pose做動作，呢個Pose，好似嚇儍咗咁！</p><p>代表四：包包</p><p>包包一副好冷靜的模樣，好Cool咁，不動就不動。見到牠那雙鴛鴦眼總有一點懾人的氣勢，眾貓之中一定認得佢。</p></body></html>