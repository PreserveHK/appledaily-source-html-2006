<html><header><meta charset="utf-8"><title>事業篇　忙到脫節</title></header><body><h1>事業篇　忙到脫節</h1><p>數無綫花旦拍劇數量，佘詩曼認了阿二怕且沒人敢認第一。過去一年，她先後拍攝《火舞黃沙》、《隨時候命》、《YummyYummy》和剛播完的《覆雨翻雲》，還有目前開拍中的《鳳凰四重奏》，到現時為止，合共一百五十集，緊接開拍的劇集尚有七十集。<br> 日以繼夜工作的阿佘，平均一天睡不到四小時，纖纖瘦瘦的阿佘竟然撐得住，這個鋼條女鐵人，實在比起許多大男人還要捱得。</p><p>「唔想捱眼瞓」</p><p>阿佘說：「其實係意志，我都鍾意做戲，用咁多時間拍戲，係有犧牲，但都有收穫。我犧牲嘅係，可能比同年紀嘅人，對社會接觸弱啲，冇時間睇雜誌、上網，大鄉里未至於，但都有少少脫節啦，日日都係得幾個鐘頭瞓，唔係三個月，講緊係幾年，真係冇精力去望電腦，望見個電腦都流晒眼水。<br> 「話犧牲家庭生活，又唔係嘅，就算唔做嘢，我媽咪都唔喺香港啦。由讀書開始，我已經一個人生活。愛情都會比其他人遜色，冇咁多姿多采，損失咗多啲機會，因為冇時間拍拖。做呢行嘅收穫，就係有滿足感、成功感、錢啦、名利，付出同收穫都成正比，但有血有汗㗎，可能有一日退出，唔想做娛樂圈，原因其實好簡單，就係唔想捱眼瞓，唔會係冇興趣，唔係悶。」</p><p>盼結婚生仔</p><p>「但我諗，有得選擇嘅話，會轉吓生活模式，做吓好老婆，做個好媽咪。我唔係最嚮往好美滿嘅家庭，但女人始終會係咁，呢個係定律。人生點都要試吓呢個過程，結婚、生仔都係另一種階段。」<br> 其實阿佘算好運，夥拍過無綫所有一線小生，其中有三位男藝員，令她在演技上開竅，到現在她仍銘記於心。「撈家（羅嘉良）啦，拍《七姊妹》嗰陣有場戲好多對白，情緒又要好激盪，初頭我都掌握唔到，但佢用自己嘅方法教我，令我知道點樣去演嗰場戲。<br> 「安仔（郭晉安）啦，幾年前合作拍電視劇《情牽百子櫃》，佢好快投入角色，會帶動到你變成劇中嗰個人。ChiLam（張智霖）都係好partner，有默契囉。三個都有共通點，都係好男人，三個都長情。」<br> 撰文：朱倬誼<br> 攝影：林德雄<br> 化妝：江中平<br> 髮型：Tavin@HairCulture<br> 服裝：MOISELLE<br> 場地：王子酒店ICY餐廳</p></body></html>