<html><header><meta charset="utf-8"><title>便宜漢堡包 - 左丁山</title></header><body><h1>便宜漢堡包 - 左丁山</h1><p>最近有人話，香港麥當勞漢堡包內含嘅膽固醇，與其他國家嘅麥當勞漢堡包相比，全球最高。點解會咁樣？跨國快餐集團嘅方針，第一係市場導向，第二係市場導向，第三仍然係市場導向，如果本地顧客唔喜歡，令到麥當勞冇生意嘅話，佢一定以第一時間，改變漢堡包嘅餡料。澳洲嘅麥當勞，賣多好多綠色蔬菜，理由就係市場導向。<br>不可不知，香港麥當勞漢堡包可能係全球最便宜嘅，香港人收入高過北京人、台北人，但北京、台北啲麥當勞漢堡包就貴過香港，但同時香港嘅店舖租金亦貴過好多城市喎。鬼佬C最近問左丁山：「點解香港麥當勞最平？香港人工、舖租、燈油火蠟零啥平啲咩？」</p><p>呢個問題考起咗左丁山，唔識答，只得求教於人。一位創業投資基金前輩知道答案。據前輩講，香港麥當勞創辦之初，負責管理營運兼持有最多股權嘅DanielNg（伍日照）為人心思縝密，工作勤奮，成日到舖頭外打錶數人頭，充份了解如何爭取人客與及競爭之道，佢做生意係睇長期嘅，唔係睇幾年，於是訂下一個paperthinmargin策略（即係薄利多銷），盡量壓低毛利率，最初有啲人唔明，但後來BurgerKing等對手來港競爭，發覺以低價錢與「先行者」（FirstMover）競爭，根本係自殺行為。最後唯有放棄香港，形成香港只有一家漢堡包店獨大。其他城市就唔同，特許經營權持有人一開始就謀求厚利，於是「市場進入障礙」（marketentrybarrier）就降低晒，麥當勞、BurgerKing、Wendy's並存，爭餐懵，但價錢唔降低，形成非價格競爭模式。<br> 兩個方法，你話邊個好，任揀！伍日照經營之麥當勞，獨霸香港，全無對手，好似好舒服喎。伍日照更舒服，幾年前已經唔做，雲遊四海，做樂團客串指揮，贊助音樂活動。許司長領導嘅西九龍諮詢委員會，最好搵伍日照加入，呢位伍先生識經營，識文化，係十足十國際人，加入西九諮委會，一定有貢獻。</p></body></html>