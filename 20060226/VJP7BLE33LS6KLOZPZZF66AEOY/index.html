<html><header><meta charset="utf-8"><title>衫國演義</title></header><body><h1>衫國演義</h1><p>藝人過去一周出位衣着逐個捉</p><p>Kelly繡花牛女</p><p>陳慧琳（Kelly）：「呢個手袋仔係D&amp;G嘅新款，用牛仔布嚟做，牛仔布嚟緊新一季會照樣大行其道，而袋面嘅繡花都會好受歡迎，令個袋平淡得嚟加添色彩，又富有中國特色。配襯飾物嘅時候，大家記住唔好用太多，唔係就會花多眼亂，好似我𠵱家用牛仔布袋仔襯牛仔褲，效果自然啲。」</p><p>Fiona百搭潮妹</p><p>薛凱琪（Fiona）：「我呢身打扮係自己襯嘅，今年我覺得會好興白色，所以我買多啲白色衫嚟襯，白衫百搭又易襯。平時我好鍾意睇雜誌同埋fashionTV，去到世界各地亦會留意當地人嘅衣着，我呢身打扮就係咁樣取經。」</p><p>Tiffany上暖下涼</p><p>李蘢怡（Tiffany）：「我覺得性感唔係要低胸，係睇場合、影乜相啦，今次咁着係因為出席嘅活動要着黃色，着咗件樽領衫之後，下面襯牛仔褲實俾人話肥咗，啱啱上個月喺LA買咗條短褲仔，不如襯吓啦，我着衫鍾意型嘅！」</p><p>基仔東瀛軍佬</p><p>古巨基：「我本身好欣賞KiminoriMorishita呢個品牌，佢嘅牛仔褲真係做得好仔細，今日我呢條褲係熨咗銀同埋有啲鐵鏈點綴，而且佢啲details位真係做得好細緻。另外，我好鍾意對軍boot，我係喺涉谷買嘅，個designer將一對本來好普通嘅boot髹咗唔同顏色嘅油，所以每對boot都係獨一無二，我除咗買咗對白色之外，亦都買咗一對金色。」<br> 採訪：朱倬誼、馬建華、楊潔雯、李珮洳<br> 攝影：葉君海、仇志德</p></body></html>