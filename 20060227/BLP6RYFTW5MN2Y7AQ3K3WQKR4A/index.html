<html><header><meta charset="utf-8"><title>　　財爺愛駒跑出益馬迷 - 李八方</title></header><body><h1>　　財爺愛駒跑出益馬迷 - 李八方</h1><p>「孤寒」司長唐英年近排忙於出席財政預算案嘅答問大會，正當大家批評佢派糖太少，財爺噚日即刻響馬場益吓街坊，佢名下嘅「富士晨曦」以四點八倍贏馬，落注嘅馬迷梗係開心啦，當財爺拉完頭馬之後，有唔少馬迷大讚財爺好嘢，帶挈佢哋贏錢，𠱁得財神爺不知幾咁開心！<br> 計八方話，財爺點都唔夠佢媽咪咁開心，點解？因為唐媽媽噚日拉咗三次頭馬，首先係許世勳隻「燦惑」，然後到榮智健名下嘅「魔術師」爆出三十五倍大冷，最後就梗係乖仔隻「富士晨曦」，真係拉都拉到手軟！<br> 財爺重話，「富士晨曦」今場對手好強，贏到當然好開心。八方計吓，「富士晨曦」服役至今已經贏咗六次，認真犀利，難怪唐唐猛讚愛駒GoodBoy、GoodBoy啦！<br> <br> <br> 爆料熱線：29290000、27860099<br> 報料傳真：26239278<br> 報料電郵：pf_lee@appledaily.com</p></body></html>