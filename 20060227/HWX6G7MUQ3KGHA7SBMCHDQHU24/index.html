<html><header><meta charset="utf-8"><title>車路事：NISSANCefiro230JM　認匙唔認人　自動還原坐姿</title></header><body><h1>車路事：NISSANCefiro230JM　認匙唔認人　自動還原坐姿</h1><p>試過借朋友的車來揸，礙於大家身形有別，跳上車第一時間即刻校過晒所有鏡同座椅，點知還車時俾佢話足一粒鐘，話我破壞晒佢個Setting，搞到佢要再Set過。我向佢推介日產新出的Cefiro230JM，新車的電椅加了「自動識別駕駛者」的功能，用遙控開車，座椅就會還原，重有其他超越同級車的高級設備。<br><br>記者：黃婉冰　攝影：譚盈傑<br>Model：Wing</p><p>記得對上一次影Cefiro是年多前，今次再影，預咗佢會玩「變臉」，果然，車頭燈、尾燈、霧燈改少少，未算大「走樣」，再睇埋車廂，今次玩得最大是車廂設備。今期Cefiro賣點是「自動識別駕駛者」記憶電動皮椅，即是將電椅記憶系統同「無匙系統」車匙來個Crossover，車主可將電椅的兩個記憶分別儲存在兩條「無匙系統」車匙內，每當車主用「無匙系統」車匙開門，電椅就會自動調校到預先設好的角度，以後借完車畀人可以唔使再左校右校。</p><p>超罕豪華級設備</p><p>經過一輪搜索，最實際還是其「ION」空氣淨化冷氣系統，可以將冷氣過濾兼殺菌，減少細菌在車廂滋生，家有「病貓」都唔怕同車交叉感染。新車還有另一個值回票價的設備─KeylessGo系統，喂，廿幾萬架房車咋喎，「無匙系統」都畀埋你，重想點？</p><p>2,300cc夠用就算</p><p>新Cefiro有兩個版本，2,300c.c.的230JM同3,500c.c.的350JM，而普通用作代步的家庭車，230JM已經夠用。當日坐兩個人，起步幾爽，油門好聽話，畀油就去，一如所料，V6引擎好有房車的優良條件，夠靜又暢順，符合家庭車要坐得舒服的最基本要求。</p><p>Firstverdict<br>加速<br>75Points</p><p>這台2,300c.c.引擎出名好力、輸出強，但面對車身巨型的230JM，坐滿人有點力不從心。</p><p>轉向<br>75Points</p><p>始終是大房車，說不上是敏捷和反應快，軚盤手感輕，很有房車味道。</p><p>制動<br>90Points</p><p>230JM車身重，但制動反應非常好，夠漸進。</p><p>車廂噪音<br>95Points</p><p>車廂內的隔音做得非常好，媲美平治的E-class。</p><p>舒適<br>95Points</p><p>車廂有豪華歐洲車的風格，後座舒服，頭腳空間十足。</p><p>傳動<br>80Points</p><p>波箱的反應好，起步時要大一點油，轉檔暢順。</p><p>NISSANCefiro230JM<br>出車資料：</p><p>車價：$236,800<br> 保險：$13,919（以0%NCB計算）<br> 牌費：$5,794<br> 出車總計：$256,513</p><p>供款計算機：</p><p>車價：$236,800<br> 首期：$25,661<br> 利率：6.5%<br> 每月供款：$7,666×36期</p><p>規格：</p><p>引擎：2,300c.c.V6<br> 馬力：173ps/6,000rpm<br> 扭力：22.9ps/4,400rpm<br> 傳動：4前速自動波</p><p>查詢：</p><p>合誠汽車（22621088）</p></body></html>