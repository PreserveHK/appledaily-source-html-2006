<html><header><meta charset="utf-8"><title>Hea：過程煩使費多自訂車牌整唔過</title></header><body><h1>Hea：過程煩使費多自訂車牌整唔過</h1><p>政府草擬了兩年的自訂車牌計劃終於嚟緊4月開始接受申請，萬眾期待，隨即成為全城熱話！但其實大家都唔知細節，原來就算你成功自選車牌，個「靚冧巴」最終都要作公開拍賣，即係精心創作隨時被有錢人Bid走！結果十個有九個聽完後，都有打退堂鼓之意，「咁即係鬥錢多啫！」<br>記者：許維雅<br>攝影：許維雅、伍慶泉</p><p>各界老作靚車牌</p><p>Q1﹕點解設計這個車牌？<br> Q2﹕知唔知申請過程？聽完仲有冇興趣？<br> <br> 薛凱琪（歌手）<br> 1﹕用自己英文名FIONASIT，或者886。<br> 2﹕雖然𠵱家無車牌，但都有興趣買定一個第時有機會有車時用。</p><p>崔建邦（主持）<br> 1﹕用自己英文名。<br> 2﹕一定唔會整，咁易俾人認得車牌，好易俾仇家搞架車！</p><p>Kary（歌手）<br> 1﹕令人記住我係COOKIES嘅KARY。<br> 2﹕未必會整，驚太揚。</p><p>謝安琪（歌手）<br> 1﹕我隻白色松鼠狗叫BEELOO，加100因為紀念佢喺我屋企住咗100日，希望佢長命百歲！<br> 2﹕都有興趣試吓！</p><p>黃子華（藝員）<br> 1﹕棟篤笑入面嘅棟篤。<br> 2﹕我唔想咁多人認得自己車牌，最好有咁難記得咁難記，自己都唔記得就最好。</p><p>蘇永康（歌手）<br> 1﹕姓蘇，再加自己出生日期。<br> 2﹕以前喺加拿大都已經想整，但已經有人用咗。今次一定會整，都唔怕俾人知，因為用乜嘢車牌狗仔隊都照跟。</p><p>朱凱婷（主持）<br> 1﹕用英文名Heidi，加埋當年選港姐時嘅號碼。<br> 2﹕今次都有興趣，但好驚有人搶到好貴，搞到買唔到！</p><p>楊怡（藝員）<br> 1﹕跟自己英文名拼法。<br> 2﹕唔清楚詳情。都有興趣整，但都驚俾記者好容易認到架車。</p><p>陳鍵鋒（藝員）<br> 1﹕可以代表好多意思，任人聯想，你覺得係乜就乜啦！<br> 2﹕太貴喇，我唔捨得買！</p><p>馬德鐘（藝員）<br> 1﹕用番自己個姓。<br> 2﹕唔會喇，車牌對於我而言唔係咁重要，有好多號碼都唔可以揀㗎啦。</p><p>BOB（DJ）<br> 1﹕我係潮州人，梗係要講番潮州話啦！<br> 2﹕太貴喇，唔會整！<br> </p><p>BEN（DJ）<br> 1﹕之前諗咗一個幾好㗎！但聽完成個程序之後，決定用呢個！因為我好窮囉！<br> 2﹕知道程序後一定唔會整，想改用D0L9YU（多X餘），浪費申請者嘅心血。</p><p>Dantley（HeadCoach波鞋店老闆）<br> 1﹕用舖頭名HeadCoach，冇咁多人爭，加埋幸運號碼13。<br> 2﹕如果唔太貴都會想整。</p><p>超群（採購）<br> 1﹕細細個見到超群廣告，經常有首歌唱636281，這是當年超群嘅電話號碼，襯我個名！<br> 2﹕要競投就唔整喇，太貴！</p><p>自創車牌有幾煩？</p><p>Step　1申請<br> 每年公開接受3-4次申請，第一次將在4月1日至30日開始。如果申請超過1,000份，就會進行抽籤。<br> <br> Step　2查核<br> 運輸署查核你的申請是否符合規定，例如英文字母唔可以用I、O、Q，意思亦唔可以令人不安等等，一切由運輸署決定。（詳見另文）<br> <br> Step　3交錢<br> 符合規定申請人須在限期內繳交$5,000按金，再經運輸署署長審批申請。<br> <br> Step　4拍賣<br> 運輸署會安排拍賣，並將拍賣會詳情刊登報章，申請人須出席拍賣會競投回自己設計車牌。（第一次拍賣預計9月進行）</p><p>點解唔抵玩？</p><p>競投底價為$5,000，即係申請得就要預$5,000最低消費。你無睇錯，設計完出來係要公開競投㗎，到時若大家都覺得你個牌靚嘅話，就要睇吓邊個銀包厚啲！咁點預Budget好？</p><p>攞靚冧巴兩個貼士：</p><p>1.若你嘅冧巴好個人化，其他人睇唔明，去馬啦！<br> 2.你好有錢又有時間（手續多又要出席拍賣），去馬啦！<br> 詳情查詢﹕www.td.gov.hk（電話：28042600）</p><p>自訂車牌　基本規矩</p><p>*自訂號碼不可以多於8個英文字母（I、O、Q不得使用），數字、空位亦當一個。<br> *8個字母/數字中出現空位可以多個一個，但不可以連續出現兩次。<br> *自訂號碼不可多於4個平排並列的同一字母或數字。<br> *自訂號碼可以用單行或雙行顯示，每行最多可顯示4個字母/號碼。<br> *自訂號碼不得與現行車輛號碼相同。</p><p>自創車牌Q&amp;A</p><p>Q1：可唔可以大細楷﹖<br> 答：英文字一定要用大楷。<br> <br> Q2：車牌可唔可以轉讓？<br> 答﹕車牌在一年內要轉讓的話，必須連車一齊轉讓，一年後可以自由轉讓。<br> <br> Q3：一年有多少次拍賣？<br> 答：運輸署估計2-4次，要按審批程序順利與否，即一年最多可做4,000個。<br> <br> Q4：拍賣時可否取回$5,000及每個車牌底價？<br> 答：每個車牌底價一定係$5,000，無論多少個字，若投回車牌價格高於$5,000，可扣回按金。若他人投得車牌，申請者亦可取回按金。<br> <br> Q5：政府是否隨時有權收回車牌？<br> 答：若車主成功投得車牌，但在使用期間遭人投訴不安，運輸署評審委員會會再次審查是否有問題，並非隨意收回。</p><p>車牌公司：靚冧巴我會爭</p><p>據專賣靚車牌的CarCity梁生所講，政府在2年前草擬自定車牌條例時，所有車牌價格立即跌價，因為大家都以為香港會仿效外國，以後整靚車牌又平又易。但當宣布細節後，車牌生意即升30%！原來創作跟現有投牌制度差不多，而且手續繁複。梁生表示公司唔會刻意設計車牌，但若喺拍賣會見到有靚冧巴，佢哋一樣會去投，例如大路嘅姓氏（例如MA字頭）和車型號碼（例如數字係360）就最受歡迎。規矩咁定，在商言商你又唔怪得佢，其實已經有車牌公司表示會創作一系列名人/名牌有關號碼，到時用十萬八萬拍賣返來再轉售。對於小市民，你花三晚通頂諗咗個靚冧巴，但拍賣時隨時會俾人Bid咗！</p><p>Bid前參考大市</p><p>冧巴值幾錢，梁生話行內人一睇就知。申請前可參考市價，例如創作得姓氏牌頭你就預咗貴，因較多人爭，又或者如168等幸運號碼亦較受歡迎，目前鎮店之寶係XX1668，盛惠$275,000！而不得轉讓車牌就例外，如清牌（即冇英文字頭）和單數字（例如648和AA2等），因為這些車牌本身屬於公司牌，法例上要轉讓，就要連空殼公司一齊買，價錢由幾十萬至一百萬不等，貴到嚇鬼！<br> 車牌價格的升跌，可以好離譜，梁生話經典事例係最近賣了一個LU1314（一生一死）號碼，兩年前$2,000都冇人要，但今日價值20萬！全因一套《忘不了》，戲中張栢芝同古天樂的小巴將1314演繹成「一生一世」，戲一上，個冧巴價錢就係咁升！</p><p>CarCity（28936126）<br> 地扯：跑馬地毓秀街19號地下</p></body></html>