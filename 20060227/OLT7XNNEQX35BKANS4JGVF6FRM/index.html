<html><header><meta charset="utf-8"><title>BlackBerry8700親民化　速擒上網</title></header><body><h1>BlackBerry8700親民化　速擒上網</h1><p>玩親BlackBerry嘅人，素以「非我族類」自居，唔係專業人士，就係行政人員，呢種形象，已經將唔少用家嚇怕！不過，BlackBerry試圖打破隔膜，最新一款8700以簡單易用、輕鬆上網為賣點，緊貼大眾潮流，再直接啲講，即係玩親民！成功與否尚未知道，但呢次就加入特大靚芒及EDGE技術，玩速擒上網，似乎對正今次嘅課題！<br><br>記者：陳國輝<br>攝影：伍慶泉<br>ImageGirl：Charlotte（Phonographic）</p><p>原以為上一部7100加入咗SureType輸入系統及QWERTY鍵盤之後，已叫做好親民；估唔到嚟到8700呢代，又再進化升級！不過有一樣嘢係冇變，BlackBerry仍然由CSL、3香港以及SmarTone-Vodafone三間網絡商瓜分；特別一提，如果想玩EDGE高速上網，暫時只有CSL提供；至於3則率先支援Yahoo！Messenger服務，鍾意玩邊樣多啲，就視乎大家喜好喇！<br> 其實BlackBerry嘅操控已經比一般PDAPhone簡單得多，純粹靠一粒旋形掣碌嚟碌去，就可以滾動選單，唔使雙手就玩到！呢次8700再親民啲，喺機身左邊及正面，分別加咗兩粒功能快捷鍵，玩家可隨意設定為某一項常用分唇，例如啟動Browser、編寫SMS等，繼而再縮短操作時間。至於入面嘅功能介面，以前絕對唔可以換Theme，不過今次照單全收，更甚者連Icon、排列方式都轉過晒，論新鮮感畀足分！</p><p>巨芒上網快夾爽</p><p>配備35鍵背光QWERTY鍵盤及大彩芒，可謂BlackBerry最大特色。8700試圖玩更高層次，屏幕解像度提升至QVGA（320×240），畫質明顯幼細咗，更過癮係加入埋自動調光功能，身處唔同環境，彩芒會自動測光，再調校成最適量嘅光度，對用家眼睛絕對體貼入微！但最能夠配合大芒，一定係首配嘅EDGE技術，速度介乎GPRS與3G之間，莫論收發E-mail，記者實試用Google地圖搵出太古城位置，亦只係花咗幾十秒時間，速度好爽！</p><p>鏡頭以外</p><p>當每一次拍攝大相，都需要特別道具，或其他事前準備。今次亦唔例外，奇就奇在，原以為搵一個鐵絲網，只係輕而易舉嘅事，點知喺太古城一帶，竟然搵咗半個鐘先有發現，實在出乎意料。</p><p>MP3鈴聲過足癮</p><p>講到實用與娛樂兼備，8700還未能在兩者間取得平衡，例如現時最Hit嘅200萬像素鏡頭、支援記憶卡，均一一欠奉；可喜係今次首度加入MP3播放器，同時還支援原音鈴聲，比起之前重玩緊Midi音樂，已叫過足癮！撇咗娛樂功能，8700仍保留最強嘅商務分唇，好似閱讀Word及PowerPoint文件、BlackBerryEnterpriseServer電郵加密，甚至可以一次過登入10間公司或個人電郵賬戶，商務功能瓣數多！</p><p>機民嫌「黑黑實實」唔夠潮！</p><p>究竟呢部8700有冇足夠親和力？最簡單直接嘅方法，梗係問吓街訪意見啦！</p><p>范先生（手機店店長）</p><p>BlackBerry喺好耐之前就建立行政形象，太深入民心，突然想跳出框框似乎有難度！</p><p>麥小姐（船務文員）</p><p>我用慣PDA手機，雖然8700得134g並唔算重，不過外形太Strong，黑黑實實啱男士多啲！</p><p>阿祺（電器售貨員）</p><p>會自動調節光度嘅彩芒，實在好吸引，不過呢次嘅外觀變化唔及上次7100咁徹底。</p><p>陳小姐（學生）</p><p>最鍾意用大芒及薄身摺機，8700個款有啲笨，如果想入流最好將傳統嘅外形改變吓！</p><p>PROFILE</p><p>處理器：IntelXScale312MHz<br> 記憶體：64MBFlashMemory及16MBSDRAM<br> 制式：GSM850/900/1800/1900四頻<br> 屏幕：6萬5千色QVGA芒<br> 通話時間：240分鐘<br> 備用時間：384小時<br> 主要功能：QWERTY鍵盤、GPRS/EDGE技術、更換Theme、功能快捷鍵、MP3鈴聲、音樂播放器、Google地圖、藍芽V2.0<br> 體積：110×69.5×19.5mm<br> 重量：134g</p></body></html>