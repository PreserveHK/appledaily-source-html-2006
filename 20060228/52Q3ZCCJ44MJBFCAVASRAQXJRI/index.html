<html><header><meta charset="utf-8"><title>《金枝慾孽》風魔2億同胞<br>阿佘、黎姿攞彩離棄雯女</title></header><body><h1>《金枝慾孽》風魔2億同胞<br>阿佘、黎姿攞彩離棄雯女</h1><p>年前在香港播映時掀起「金枝熱潮」的無綫劇集《金枝慾孽》，近日在內地三十一個城市播映時，再下一城征服二億觀眾，連韓劇《大長今》亦成為手下敗將。無綫昨日安排《金》劇四位演員黎姿、佘詩曼、陳豪和林保怡到湖南，為劇集結局篇宣傳造勢，但劇中佔戲甚重的「如妃」鄧萃雯卻慘被飛出局，無緣親近內地fans。　湖南直擊</p><p>由鄧萃雯、黎姿、佘詩曼、張可頤、林保怡和陳豪主演的無綫劇集《金枝慾孽》，近日透過湖南衛視在內地三十一個城市播映，平均觀眾多達二億人次，撼贏同樣在內地大受歡迎的韓劇《大長今》。為替《金》劇結局篇造勢，無綫昨日派出黎姿、阿佘、保怡和陳豪到湖南宣傳，但劇中另外兩位要角「如妃」鄧萃雯和「安茜」張可頤卻不見影蹤。</p><p>齊齊出醜<br>講普通話冇人識聽</p><p>雯女○四年憑《金》劇以大熱姿態角逐台慶女主角獎，最後卻敗給同劇的黎姿，事後有傳雯女不滿賽果而辭演《胭脂水粉》，結果觸怒無綫，一度把雯女打入冷宮，而執雯女二攤的黎姿亦盛傳跟她鬧不和。對於昨日未有隨大隊到內地宣傳《金》劇，雯女昨在電話中說：「我今日要綵排舞台劇吖嘛，但我精神上支持佢哋，同埋我都有叫保怡同班fans解釋，我因為排舞台劇嚟唔到。」不過雯女的舞台劇下月四日才正式公演，相信還沒到連請一天假北上宣傳也不能的緊張地步吧？<br> 無綫外事部助理總監曾醒明則解釋說：「香港有好多演員好忙，今日呢四位都係百忙之中抽空嚟，其他演員有自己工作唔得閒嚟，張可頤就因為身體有事向無綫請咗假。」<br> 而黎姿和阿佘等人昨日在湖南可謂出盡風頭，眾人抵達機場時，獲大批fans熱情包圍，其中以阿佘fans人數及聲勢最浩大，又拉橫額又叫口號，其次則是保怡，至於黎姿和陳豪則未見fans前來接機。四人抵埗後即往湖南國際會展中心酒店舉行記者會，吸引近百傳媒到場採訪，場面墟冚，此時黎姿換上一件綠色吊帶裝，露出一雙玉臂，頓時搶去阿佘不少風頭，稍稍贏回一仗。<br> 《金》劇監製戚其義與眾演員在會上以普通話暢談拍劇感受，但除了保怡的普通話較流利外，其餘四人均是半桶水，陳豪半鹹不淡的普通話，不單內地傳媒聽不明白，就連阿佘也忍不住笑出來，而黎姿則因多次發音不正而被主持當眾糾正，認真瘀皮。</p><p>取笑陳豪<br>「佢已經好努力㗎啦」</p><p>陳豪事後接受訪問時說：「講普通話對我嚟講有難度，之前我喺內地拍劇要講普通話，點知拍完之後個對手同我講，話我講嘅對白佢一句都聽唔明。」而阿佘提到在記者會上取笑陳豪一事說：「佢啲普通話講到好似日文加英文咁，我先至忍唔住笑啫，佢已經好努力㗎啦！其實我都唔係好佢好多啫。」<br> 林保怡被問到今次由他與黎姿、阿佘和陳豪到內地宣傳是否最佳組合時，他說：「其實唔係冇叫雯女，雯女要做舞台劇嚟唔到，但我臨上機之前佢都有打電話畀我，要我同啲fans講番。」<br> 採訪、攝影：曾小嘉</p></body></html>