<html><header><meta charset="utf-8"><title>BenQ-SIEMENS挑戰SES88棋逢敵手</title></header><body><h1>BenQ-SIEMENS挑戰SES88棋逢敵手</h1><p>結合雙品牌彈起嘅SonyEricsson，憑藉W字頭音樂系列，喺本港已成功建立潮人形象！但同時借「雙胞胎」身份打入機壇者，又豈止SE呢！自去年BenQ宣布與SIEMENS手機部結合以嚟，新作一直無聲氣，不過，旗下首部曲S88，已經由水路抵港！佢除咗大玩靚聲靚畫外，外界更形容為SEK750i嘅翻版！究竟係咪陰差陽錯？咁就不得而知，但BenQ-SIEMENS呢次被懷疑係偷招拆局嘅計劃，的確夠出位！	<br><br>記者：陳國輝　<br>攝影：林栢鈞　<br>ImageGirl：Rachel（Phonographic）</p><p>早於去年十月，BenQ-SIEMENS已正式成立，稍後就發布咗S88，直至最近3GSMCONGRESS，才再發表S81、EF51以及EF91等幾款新作。其中EF91屬於旗下3G手機，最值得留意係，佢率先引入仍在試驗階段嘅3.5G（HSDPA）技術，上網速度比一般3G快4倍！而EF51及S81，同樣以音樂及薄身作賣點。繼為第二任雙品牌代表，陣容已算強大。</p><p>外形激似K750i</p><p>究竟S88係咪外界所講搵SEK750i嚟借屍還魂？從外形去睇或許深信不疑，但玩到裏面嘅功能就知，其實只係樣似心不似！</p><p>正面激似90%</p><p>齋睇長闊度，已經同K750i無分別；再加埋黑色機身設計、簡單嘅數字鍵以及5方向掣，你話佢唔係抄K750i未必有人信！</p><p>鏡頭略似30%</p><p>反轉機背，見到S88大玩圓形設計，而K750i則採用趟出式保護蓋；唯一相似嘅地方，僅在於雙方均配備兩盞閃燈。</p><p>銀邊跟足70%</p><p>鬥厚度依然好接近，甚至連顏色都選用黑×銀，打側睇實分唔出！不過，K750i配備獨有音樂鍵；S88則採用音量調校掣。</p><p>介面模仿60%</p><p>兩款機介面IconClick中嗰陣都會變大；唔同係K750i放多3款Icon，內容比較豐富。</p><p>手動ISO攻暗位</p><p>雖然外形似模似樣，但講到影相，S88就贏晒！機背配備咗200萬像素鏡頭，同時支援自動對焦，反應與速度都追得上K750i；更值得一讚，喺影相分唇裏面，S88加入咗極罕見嘅ISO100/200/400調校，即係話，就算喺陰暗環境下，都可以推高ISO令光源更充足，拍出嚟嘅相就更富質感；加上佢採用具170度可視角嘅OLED芒，就算成班Friends圍埋一齊睇相都得！</p><p>大聲公喇叭</p><p>有注意機背部份嘅話，會發現鏡頭位原來配備立體聲喇叭，雖然調到最大聲亦唔及W550i咁好炸，但播歌嗰陣一啲都唔坼，抵讚！機側可接駁3D環迴立體聲耳筒，加上內置6種音場模式，想模擬Pop、Jazz或者Rock嘅效果，全部任你玩！儲存容量方面，機內設置20MB空間，至於機底位置亦支援T-Flash卡，只可惜跟機唔包，想聽MP3歌嘅話就要畀多幾嚿水買喇！</p><p>試相區<br><br>影陰天砌贏K750i！</p><p>影陰天嗰陣，究竟呢項ISO功能有乜表現？即刻同K750i嚟個比試！</p><p>鏡頭以外</p><p>原來計劃，諗住拍攝一幅以黃昏日落為背景嘅大相，點知遇上陰天不突止，重落大雨，最後，惟有將意念修改一下，成為今日呢張Model同自己下棋局嘅大相。</p><p>Profile</p><p>制式：GSM900/1800/1900<br> 體積：99.5×47×17mm<br> 重量：105g<br> 屏幕：26萬色OLED芒<br> 通話時間：180-300分鐘<br> 備用時間：110-210小時<br> 主要功能：200萬像素鏡頭、自動對焦、微距、ISO調校、立體聲喇叭、MP3播放器、T-Flash插卡、藍芽V1.2<br> <br> 三少記（91061286）　<br> 旺角通菜街威達商業大廈1212A室</p></body></html>