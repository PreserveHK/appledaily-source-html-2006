<html><header><meta charset="utf-8"><title>曼玉賞Balenciaga露歡顏</title></header><body><h1>曼玉賞Balenciaga露歡顏</h1><p>升級做法國名牌Balenciaga靈感女神的張曼玉，昨日以一身品牌的型格便裝，坐的士趕到在巴黎舉行的Balenciaga會場睇騷，心情靚絕的她對新裝有讚無彈。　巴黎直擊</p><p>國際女星張曼玉（Maggie）近年長居法國，變作半個法國人，更升級成為法國名牌Balenciaga的靈感女神。昨日（即巴黎時間二十八日）Maggie便在巴黎捧Balenciaga場。<br> Maggie穿紅色羽絨背心配黑色緊身褲，一身型格便裝，坐的士趕在開騷前最後一刻到達，冒雨匆匆入場。貴為Muse的張曼玉自然獲上賓式對待，安排坐第一行，她又不忘四出social，還拉着中國版《Vogue》總編張宇傾偈。<br> 完騷後，心情靚絕的Maggie竟少有地笑臉對待香港傳媒，雖然有公關護駕，但她仍親切地說：「我好鍾意，好鍾意新裝。」<br> 此外，麥浚龍胞兄大寶去年成為日本時裝品牌Undercover香港代理，更在柴灣開舖。麥浚龍前日（即巴黎時間二十七日下午）亦在巴黎出席Undercover騷。</p><p>Juno帶保鑣睇騷</p><p>Juno一身LouisVuitton杏色大褸配白波鞋，更有西裝筆挺的大隻佬保鑣隨行，派頭十足。Juno透露本想轉飛紐約，但最終未能成行，他說：「公司只係肯放我三日假，因為年尾有場個人嘅大演唱會要開，係我自己第一次soloshow，所以公司想我留喺香港。」<br> 問Juno平日裝身花費多少？他說：「唔多，我使錢最多係買漫畫，男仔裝身好簡單，我都係淨色、闊闊哋嘅就OK。」<br> 採訪：MichelleLeung<br> 攝影：ChanChiLam</p></body></html>