<html><header><meta charset="utf-8"><title>食環處：好味鬼畫符　靚到似幅畫</title></header><body><h1>食環處：好味鬼畫符　靚到似幅畫</h1><p>外國名廚果然有藝術家性格，意大利名廚StefanoParacucchi對廚藝勁執着，出品追求質素兼講究賣相，簡單一碟鵝肝配意大利餅都要砌到成幅蝴蝶畫咁靚，影相仲要求擺個單手托腮全神貫注情深款款Pose。老實，我凡夫俗子不懂欣賞，在我眼中所謂的蝴蝶畫只是一道鬼畫符，不過鬼畫符又點，好味咪得囉。<br><br>記者：羅灝汶　攝影：陳智良</p><p>選用最頂級橄欖油</p><p>性格大廚StefanoParacucchi出身意大利著名飲食世家，其父是第一位採用世界最頂級初榨橄欖油（ExtraverginediOliva）入饌的廚師，他父親創立的餐廳「Locandadell'Angelo」在世界各地贏得不少掌聲，因為餐廳位於意大利中部利古里亞省，合適的氣候加上餐廳有自家耕地，所以種植出來的有機蔬果保證是最一流的食材。<br> 傳統意大利菜予人的感覺是棷欖油極重，菜式來來去去都是意粉或Pizza，今次Stefano坐鎮「海風餐廳」（即日至3月4日）就別出心裁製作5道Paracucchi家族菜色，配合不同形狀顏色的碟子，望落簡直靚到似幅畫。我嫌得5道菜少不夠交差，曾要求添多幾款菜式，誰知碰了一鼻子灰，Stefano話：「廚師應該對食物有要求，重質不重量，最多我教埋你每道菜配飲乜嘢餐酒嘞。」果然有性格。</p><p>鵝肝配意大利餅　$220</p><p>簡單一道意大利餅，配合香濃鵝肝超好味，大廚話似幅蝴蝶畫，計我話就似道士用的鬼畫符。Sefano：「配12度酒精濃度嘅GavidiGaviGraneeDOCG2004最Goodfit，入口有蜜糖香味兼少少酸味，好開胃。」</p><p>墨魚仔意大利雲吞$185</p><p>用墨魚汁煮雲吞皮，包八爪魚仔、意大利青瓜與意大利番茄，望落好似中國水墨畫。Stefano：「配有輕微木香嘅Barberad'Alba,SovranaDOC2002，呢隻酒有果香，同雲吞味道好夾。」</p><p>牛仔薄片配煙水牛芝士及青蘆笋$300</p><p>芝士與牛仔肉味道夾，青蘆笋夠清新，Stefano話倒轉看似朵花，我就話似隻八爪魚。Stefano：「啱配有Kingofwine之稱嘅BaroloDOC2000，畀到人處身田園嘅感覺。」</p><p>呍呢拿忌廉餡餅伴咖啡汁$85</p><p>呢道菜就最似一幅畫喇，靚到不捨得放入口，餅皮用妃露皮製成，不過甜，還加入咖啡汁，入口超芳香。Stefano：「呢道菜啱女仔食，所以配只得5.5酒精濃度嘅Moscatod'Asti"Boscd'LaRei"2004，嗰浸芒果荔枝味好香。」</p><p>意式龍蝦仔凍湯$190</p><p>龍蝦配合擺位，整個湯似幅抽象畫，蝦鮮味完全被番茄凍湯帶出，你大可以當番茄湯個醬汁，啖啖龍蝦肉好味到不得了。Stefano：「飲湯，唔使配餐酒！」</p><p>只此一日品酒宴</p><p>話你知，原來「海風餐廳」係首間得到「意大利協會」（UnioneRistorantidelBuonRicordo）與「意大利餐廳專業協會」（OrdineRistorantiProfessionistiItaliani）尊貴會員身份的非歐洲區意大利餐廳。3月3日，餐廳主廚Sergio會聯同意大利酒莊Batasiolo代表DavideVacchiotto及Stefano，一齊創作有5道菜式的品酒宴（$698），有興趣的話請早預約，因為只此一日，錯過咗就無㗎喇。<br> <br> 海風餐廳（27312870）<br> 座位：120個<br> 地址：尖東部麼地道70號海景嘉福酒店B2層<br> <br> 營業時間：<br> 星期一至六12:00nn-6:30pm，7:00pm-10:30pm；<br> 星期日11:30am-2:00pm，7:00pm-10:30pm</p></body></html>