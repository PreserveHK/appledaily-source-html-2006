<html><header><meta charset="utf-8"><title>Cyber-shot玩上身　K800i1秒影9張</title></header><body><h1>Cyber-shot玩上身　K800i1秒影9張</h1><p>原本以為要等到3月德國CeBIT，各廠新機先陸續登場，點知轉個頭，SonyEricsson竟然極速在港公布多款新機，絕對始料不及！當中打頭陣嘅K800i，挾旗下320萬像素之名不特止，更重要係結合SONYCyber-shot技術，如熟口熟面嘅操作介面、首配自家開發嘅《BestPic》優化相片功能等，淨睇DC專利技術，已經夠歎為觀止！<br><br>記者：關子<br>攝影：黃子偉<br>ImageGirl：Salina（Phonographic）</p><p>用「一籮機」嚟形容今次嘅發布會就最貼切！除全場至爆嘅K800i，更有中、低階唔同級別機種；至於上月喺巴塞隆拿出現過嘅W950i、M600i以及W810i，真身亦空運到港！呢次發布會引嚟過百IT及娛樂版記者採訪，大會仲搵嚟徐子淇低胸撐場，認真熱鬧！</p><p>新技術優化相片</p><p>SONYCyber-shot數碼相機，不嬲憑簡單易用嘅操作介面為賣點！K800i除咗機身正反兩面都印有大大隻「Cyber-shot」Logo，其操作介面更保留Cyber-shot嗰種簡單易用玩法，最抵死係連畫面下方嗰一條分唇Bar亦跟到足，甚至Icon都似模似樣，玩落勁忠於原著！<br> 數到最強必然係SE自家開發嘅《BestPic》，呢種技術屬優化相質功能之一，特點係可於一秒內拍攝9張解像度高達320萬像嘅圖像，然後再由玩家自行挑選最靚嗰張儲存保留！記者試玩發現，快門反應極快，比平時玩慣嘅低解像連拍功能，感覺截然不同！</p><p>試影徐子淇</p><p>K800i特別玩上DC專用嘅Xenon閃燈，以2,048×1,536（320萬像素）拍攝嘅話，除放大嚟睇有些少鬆邊外，光度分布大致平均，徐子淇亦冇紅眼，抵讚！</p><p>激瘦版MS登場</p><p>K800i終於放棄咗SE一直玩開嘅MemoryStickPRODuo，轉為用SONY最新開發嘅M2（MemoryStickMicro）卡。最巴閉地方，就係Size激細，同現時手機支援嘅T-Flash差不多。有咗呢項新技術，意味SE甚至SONY即將向更Slim嘅機體邁進！不過，首部支援M2嘅K800i，外形並非想像中咁似DC，除咗按鍵設計太過正經，機殼顏色亦只得黑及深啡，鬥潮的話，仍不及「橙BB」嘅W800i咁Sharp！</p><p>PROFILE</p><p>制式：WCDMA/GSM900/1800/1900<br> 體積：106×47×18mm<br> 重量：115g<br> 屏幕：2"26萬色TFT芒<br> 其他：320萬像素鏡頭、Cyber-shot介面、BestPic技術、Xenon閃光燈、16倍數碼變焦、M2記憶卡</p><p>SE新機陸續有嚟</p><p>嚟緊呢兩日，小記會繼續為大家介紹SE唔同款式嘅中、低階新機，當中包括不設鏡頭嘅3G機、超抵玩入門級手機等，如果想先睹為快，咁就記得睇呢兩日嘅報道喇！</p><p>鏡頭以外</p><p>德國CeBIT舉行前，SE咁快又有新機預報，實在意料之外！最令小記佩服係，當大家未消化晒「3GSMCONGRESS」嘅時候，又嚟幾款從未曝光作品，一浪接一浪，莫講話讀者，連小記都搞到一頭煙！</p></body></html>