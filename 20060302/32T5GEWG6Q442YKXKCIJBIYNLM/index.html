<html><header><meta charset="utf-8"><title>花𡃁Can：今季女牛王碧咸嫂　BootCutOut！直腳In！</title></header><body><h1>花𡃁Can：今季女牛王碧咸嫂　BootCutOut！直腳In！</h1><p>今季女牛潮中，直腳款牛仔褲終於可以一洗多年烏氣，皆因一直讓BootCut款橫行多年的女牛壇，今季初現百「款」齊放嘅局面，多個新牌舊牌紛紛推出不同裁剪的靚牛，甚至連碧咸嫂為一向「女得緊要」嘅Rock&amp;Republic所設計嘅牛仔褲，都有中性「英」一啲嘅直腳款式，可見BootCut款無得再橫行霸道。<br><br>記者：吳小明<br>攝影：陳盛臣<br>Model：Larissa@StarzPeople<br>MakeUp：ClaudyYuen@AtomicAttack<br>Hair：Clara@AtomicAttack</p><p>牛仔褲達人教路</p><p>講到牛仔褲咁高深嘅學問，當然要向本地牛王Vicky請教，Vicky指一般女仔都以為着BootCut牛仔褲肯定可以令雙腿修長一點，呢點雖然無錯，但係就局限咗自己一世都只係揀BootCut款嚟着，其實其他款式一樣有竅門可依，以下三款由直腳、窄腳以至最惡搞嘅三個骨短度牛仔褲款都有教路，聽完書先去買包無死。</p><p>直腳款最易Carry</p><p>Vicky話齋，直腳牛仔褲先天性剪裁「直畢甩」，經已照顧到唔同腿長嘅需要，其實好多牛牌喺剪裁方面做咗好多手腳，例如一般長褲的InnerSeam都會裁得較OuterSeam短，但當下好多牛仔褲嘅剪裁都會將兩者長度距離縮窄，着上後就會有拉長嘅視覺效果；其次是褲側的Seam位車線稍為向內縫，將Hip位收窄，亦會令整雙腿有拉長咗嘅錯覺。</p><p>Seam位內移</p><p>全條窄　露骨更幼</p><p>講起窄腳磨白牛好多人都會耍手擰頭，因為好易聯想起好鬼八十年代嘅蘿蔔褲，上闊下窄着到成個短腳七咁唔驚就假；不過今季回歸嘅窄腳牛卻目標一致地玩全條窄，腳踏一對厚重嘅鬆糕鞋玩對比，最好稍為短少少露出腳踭的骨位令對腳睇落更幼，相反跟Vicky教路着長度超過自己腳長4、5吋以上的窄腳牛，由得褲腳「皺埋一箸」潮味更出。</p><p>三骨牛　揀外側直間</p><p>如果真係天生甲組腳如筆者嘅呢，呢段大可以Skip過唔睇，費事眼冤，皆因三個骨長度正是甲組腳宿敵，無謂勉強夾硬嚟。不過一般女仔小腿唔粗唔幼想試吓着三個骨，Vicky都有心得畀妳哋，大可揀一些外側有直間Stitching細節嘅款式，可以強調咗雙腿嘅筆直線條，都有助拉長雙腳嘅視覺效果㗎。</p><p>後袋做手腳</p><p>Shoplist</p><p>（B）Bauhaus	（28823551）	銅鑼灣金百利商場2-3號地下<br> <br> （E）EVISU	（22347266）	中環ifcMall3097號舖<br> <br> （L）LaneCrawford	（21183388）	中環ifcMallPodium3<br> <br> （R）RNAMedia	（27351322）	尖沙嘴新太陽廣場地庫B01A舖</p></body></html>