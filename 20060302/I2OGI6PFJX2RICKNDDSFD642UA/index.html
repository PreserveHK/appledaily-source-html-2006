<html><header><meta charset="utf-8"><title>　　三八節變華服騷 - 李八方</title></header><body><h1>　　三八節變華服騷 - 李八方</h1><p>女人能頂半邊天，君不見𠵱家好多高官，都係由女人出任，所以真係唔可以輕視佢哋。噚日中聯辦都隆重其事，為下星期三嘅三八婦女節舉行酒會，仲定咗「華」服為主題。<br> 呢個華服，除咗解做華麗服裝，另外亦要係中華服飾，所以一眾太太，都着咗帶有中國味嘅衣飾出席。身形高䠷嘅中聯辦副主任郭莉就着咗橙白間旗袍，好搶；霍英東太太呢，就以花喱花碌嘅鮮艷旗袍登場，唔輸蝕㗎。<br> 一向衣着比較樸素嘅曾太，只係着咗件橙紅色長裙，企喺中間都唔太起眼；反而精靈活潑嘅董太，就披咗件紅噹噹大褸，真係遠一遠都見到佢。至於詩姐，繼續着黑揞揞套裝，睇怕都無搶鏡心態喇。<br> 當然，一群女人，都未必及中聯辦副主任彭清華搶鏡，因為佢係台上唯一一粒男丁，唔使爭都出晒位啦。<br> <br> 傳真︰2623-9278<br> 電郵︰pf_lee@appledaily.com</p></body></html>