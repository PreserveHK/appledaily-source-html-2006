<html><header><meta charset="utf-8"><title>　　立會議員慘受塞車之苦 - 李八方</title></header><body><h1>　　立會議員慘受塞車之苦 - 李八方</h1><p>噚日朝嘅中環交通好塞車，因為有成一百五十架的士圍住美利大廈慢駛，搞到嗰頭啲路塞死晒。好多立法會議員都住喺半山，朝早又要趕返去中區開會或者做嘢，所以都係塞車受害者。好似莎姐咁，佢噚日朝早八點開始喺半山屋企開車，諗住一駛落花園道，掟幾個彎就到灣仔，八點半一定趕到去灣仔主持某活動開幕禮。<br> 點知去到花園道佢就知大鑊，事關啲車郁都唔郁，雖然個心好急，但都無辦法，只可以好似蝸牛咁慢駛，結果喺嗰個位足足塞咗成十五分鐘先去到灣仔，最終都係啱啱趕得切咋，怪唔得莎姐都不禁講句：嚇死我喇。<br> 大班都見證咗塞車盛況，雖然佢都係受害者，但無乜怨言，反而硬撐班的士大佬，話香港容許抗議罷工自由，咁就要付出代價，況且議員都無返工放工時間，幾多點返立法會都得，唔會大受影響；封咪後嘅大班，仲好維護佢以前班忠實fans喎。<br> <br> 傳真︰2623-9278<br> 電郵︰pf_lee@appledaily.com</p></body></html>