<html><header><meta charset="utf-8"><title>文化打哈哈：西九龍，有柴燒</title></header><body><h1>文化打哈哈：西九龍，有柴燒</h1><p>同一個商界朋友講開西九，佢問我點睇。我話呢招叫按兵不動，喺競選連任前無謂搞咁多事，連任咗再講囉。事關夾硬嚟，立法會會嘈、文化界會嘈、冇肉食嘅地產商會嘈、市民會嘈，最唔會嘈嘅係西九地皮上嘅雀仔。你睇吓，又搞三個小組，又要到九月至有報告，講得嚟已經係07年。𠵱家戰略上退一退啫，唞唞氣，好戲在後頭。嗱，今個星期有冇再講西九呀？冇喎。留得西九在，那怕沒柴燒。</p><p>得西九　失天下</p><p>跟住我問佢作為商家佬又點睇。佢話：「唓，我一早話會死硬。點解？大拿拿先攞三百億做入場費，幾有錢都腳軟。仲要規定起樓面積比例，即係話只可向上不可向橫，咁我點呀，起三百層呀？！仲有呀，有一半嘅商住樓面要同其他發展商分豬肉，點分呀？計起數，將來要成二萬一呎，點賣呀？你估真係貪你有文化呀，你叫你班文化界契媽契爺契弟咪咁天真以為有塊天鵝肉執啦。」<br> 「咁點解政府要咁辣唔肯讓步吖？」我問。<br> 佢話：「佢驚得西九，失天下囉！契弟！」<br> 佢以上嘅說話純屬個人意見，並不代表每一個商界人士嘅立場。<br> 我問佢好唔好咁寫，佢話：「你唔好話我叫你做契弟好唔好？！我係咁諗，但係你唔好咁寫。」<br> 觀火<br> <br> 傳真︰2623-9278<br> 電郵︰pf_lee@appledaily.com</p></body></html>