<html><header><meta charset="utf-8"><title>SE06新機續報：簡化版W300i摺住唱</title></header><body><h1>SE06新機續報：簡化版W300i摺住唱</h1><p>日前SE一口氣發布7部新手機，除咗1秒勁拍9張相嘅W800i外，其實仲有好多具睇頭嘅新機，筆者就一連兩日，為大家火速送上SE夏季登場嘅新Model。<br><br>記者：陳國輝</p><p>喺WALKMAN手機系列入面，不論直身或旋屏都有，惟獨欠摺機！今次SE擺明係填補呢個漏洞；W300i屬於旗下首部摺合式WLAKMAN手機，咪睇小佢機身重量得94g咁輕，其實已內置埋音樂播放器；特別要注意，喺機側摺合位，原來播放、停止、選曲掣全部喺齊度，非常隱蔽！加埋機面橙燈屏幕，又係唔使揭蓋都聽到歌、揀到歌嗰款。<br> 整體功能中規中矩，僅內置VGA鏡頭，叫勉強交到「貨」。始終W300i係針對WALKMAN人士嘅關係，機身支援好Slim嘅M2記憶卡，可隨時擴充，但需要拆面殼先換到，配黑白無雙兩款，有齊佢隨時變身都得！</p><p>推出日期：第二季<br> 規格：GSM四頻、26萬色主芒及橙燈副芒、WALKMAN播放器、M2卡</p><p>玩到面容扭曲</p><p>同場加映有入門級嘅K310i，雖然不設WALKAMAN播放器兼M2卡，但用到MP3鈴聲。內置VGA鏡頭，拍攝質素確係麻麻，但勝在內置「FaceWarp」分唇，夾硬將塊面搓圓㩒扁都得，都幾鬼馬！</p><p>推出日期：第二季<br> 規格：GSM三頻、6萬5千色芒、VGA鏡頭、MP3鈴聲、藍芽</p></body></html>