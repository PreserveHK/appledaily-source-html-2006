<html><header><meta charset="utf-8"><title>數碼影音：SONYDV又冧價　平五千　強玩　高清拍片</title></header><body><h1>數碼影音：SONYDV又冧價　平五千　強玩　高清拍片</h1><p>講到攝錄機，不論在技術或銷量SONY都可算一直跑贏大市，啱啱佢哋又新公布了兩部非常有指標性新機；DCR-SR100係SONY首部內置30GB硬碟兼獨玩5.1聲道收音的攝錄機，不過對剛買咗燒碟式DV用家，可說是遲來的春天！另一部HDR-HC3係現時市面上最細最輕、兼玩到1080i高清的HDV，較上代HC1重細咗26%，不過更重要嘅係機價夠平，預計只係$10,980！<br><br>記者：朱崇德　攝影：陳偉強</p><p>平與貴係一個好相對問題！現時市面民用HDV機種選擇唔多，經典靚機是SONYFX1，但$31,800天價，難怪只有婚紗舖攞佢做搵食機。平啲嘅有舊版HC1，香港定價$15,880，不過據知隨着新HC3推出，日本方面已停產，舊年聖誕節日本AV場曾經「質」過落8-9千蚊，但全日文介面好難玩啫！剩下嘅仲有一部JVCGR-HD1，場內價$9,980，不過HD只係行到720p，感覺硬係差咁截！所以「以價論貨」，全新HC3暫時真係一部最「民用」兼行1080i的HDV，香港雖4月中到貨，日本方面今日已正式派貨（3月3日），水貨嘅壓力再加AV場內價浮動因素，真係有機會唔使一萬蚊買到部HC3。</p><p>3秒慢鏡12秒播放</p><p>真機在手，俾佢小巧嘅機身嚇一跳；體積足足比上代HC1減少26%！攞上手感覺仲細過一部小型3CCD機；不過動態處理達1080i（1,440×1080）HDV級別，配埋HDCodecEngine，在高光位置固然可以減少「爆光」的情況，對於一些陰暗的環境，仲可降低雜訊及顯現色彩層次。<br> HC3內置影相功能，邊拍1080i高清電影之餘，仍可拍攝3張230萬像素相片，Buffer之大、處理能力之高，實在令人驚歎！最惹專業玩家注目者，是新增「慢鏡攝錄功能」，可作每秒240格高速拍攝，並將3秒的片段拉長作12秒的細緻播放，以往紀錄片睇見的水滴波紋，以至雀鳥慢鏡拍翼，自己都拍到！</p><p>首配HDMI插口</p><p>攝錄機的鏡頭都是使用老拍檔蔡司T＊靚鏡，變焦能力冇變，達10×光學，顯示屏亦沿用反出式設計，雖然同樣是2.7”，但解析度就升級到21萬像素，畫面感覺更細緻出色！更易上手者，係機身勁少按鍵，取而代之的是觸屏的功能選擇，感覺更直接外，就連重點對焦、重點測光等都可在拍攝途中一按屏幕搞掂！儲存都係沿用番最保險易攜的MiniDV帶，拍攝時有普通DV或高清HDV選擇。HC3更首度加入HDMI數碼高清介面，好處係可低失真地，將影像直接播在HDReady的LCDTV上，相對以往只能用色差線，可謂更上一層樓。</p><p>HC3PROFILE</p><p>感光元件：1/3”ClearVidCMOS<br> 解析度：210萬像素<br> 變焦：10×光學、80×數碼<br> 儲存媒體：MiniDV、MSPRODuo<br> 顯示屏：2.7”TouchScreen<br> 最低照明度：5Lux（夜攝模式）<br> 尺寸：82×78×139mm<br> 重量：510g<br> 查詢：SONY銷售熱線（23452966）</p><p>鏡頭以外：</p><p>訪問當日正值天文台發出霜凍警告，真係凍得我騰騰震！不過正因呢個關係，令我發現咗HDV另一新功能！由於HDV欠缺專用Player，所以好多人都會將部攝錄機當埋Player直駁電視，不過問題係散熱差，播一陣就變咗筆者嘅「暖手包」！</p><p>同場加映：硬碟DV勁拍7小時</p><p>SONY呢期都幾鍾意玩後發「先至」，繼遲來的番梘MP3機後，𠵱家又再嚟首部內置30GB硬碟的手提攝錄機──DCR-SR100！<br> 機身使用了一枚3"AdvancedHADCCD作感光元件，解析度達331萬像素，鏡頭同HC3差唔多，一樣玩蔡司T＊靚鏡，亦達10×光學另加120×數碼變焦；內置的30GB硬碟機，在DVD質素的HQ模式下，最長可拍攝440分鐘片段，相信一個中、短距離的旅行應該幾夠玩；如果使用壓縮比率較大、幾近VCD畫質的LP模式，就可以延長至1,250分鐘。<br> SR100的最大賣點，係同類機中首置杜比5.1聲道環迴立體收音功能，如果配合埋SONY最新的無線藍芽收音咪，重可以有如電視台的無線咪、同鎖定「受訪貴賓」收音的效果！另外，記者認為較實用的功能，是SONY新開發的「3G影像串流緩衝處理感應器」，現時市面一般HDD型攝錄機都內置「防跌熄機」系統，好處係跌機時唔會對硬碟造成致命傷害，不過另一「致命傷」係之前所錄的影像亦會因而喪失；而SR100的「3G」系統，可以將跌機前的影像資料，透過緩衝記憶體作保存，令大家唔會錯過每一分每一刻！記者現場測試感覺唔錯，不過大家買咗機後，只可在「實際需要」情況下先好試！</p></body></html>