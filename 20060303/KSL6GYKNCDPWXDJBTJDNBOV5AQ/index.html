<html><header><meta charset="utf-8"><title>一味窩輪：炒4509有權賺8成</title></header><body><h1>一味窩輪：炒4509有權賺8成</h1><p>恒指升64點，期指升110點，低水49點。調整滙控（005）同恒生（011）月底前除息估計拖低恒指共93點，期指實際係高水44點。<br> 大市喺高位反覆，股票有升有跌，吼中正股，再吼中佢哋嘅相關C輪，有銀落袋。<br> 領匯C輪4509：領匯（823）上月21日高見17.85元後調整，昨日有勢，收17.45元，進賬0.20元。領匯大股東兒童基金，揸咗18.35%，基金掌舵人阿Hohn，早前神神秘秘咁到港，拜會領匯頭頭，又靜雞雞走訪領匯商場。你話阿Hohn會點做？<br> 領匯已唔係用百分百基本因素分析，基金一挾，幾乎要幾多有幾多。上月初瑞銀出報告，話領匯值20.28元，好大機會達標。<br> 領匯調整完，C輪亦跌到咁上下，係時候搵件C輪炒吓。冇得揀，獨係4509諗得過，7月下旬夠鐘，輪價29仙，溢價2.6%，槓桿率6倍（有效4.9倍），引伸波幅31.5%。瑞銀目標價20.28元，隻輪值53仙，𠵱家上車有逾8成利潤可執。<br> 中信C輪3525：中信（267）炒落後，搵C輪炒，向3525埋手可也。隻輪8月初到期，輪價18.4仙，溢價得0.1%，槓桿率12.9倍（有效11.6倍），引伸波幅9.5%。其他C輪，冇隻靚得過3525。<br> 章盛</p></body></html>