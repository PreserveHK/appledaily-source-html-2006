<html><header><meta charset="utf-8"><title>金手指：和黃：花旗國反恐沙包</title></header><body><h1>金手指：和黃：花旗國反恐沙包</h1><p>如果大家對花旗國經濟數據略知一二，會否像我孫柏文一樣覺得花旗國係一個大花筒呢？大花筒者，支出比收入高也。好似花旗國般大花筒，又要一直維持現有生活模式，方法只得兩個︰借錢或變賣家當。<br> 花旗國債台高築，欠我祖國特區上萬億元巨債，所以不得不變賣家當。自911之後，「極少數」花旗國國民「恐外」情緒已經到達杯弓蛇影嘅地步，將花旗國深層種族歧視醜陋一面顯現出來，最明顯嘅行為就係將「另類膚色」嘅外國人想買任何覺得「戰略性」資產，例如石油、港口等資產，都會被政客群起而攻。<br> 舊年中海油出高價買優尼科，但最終都飲恨而回。𠵱家航運中東自由港杜拜嘅國企，出手收購前宗主國嘅鐵行，結果花旗國政客都要阻撓，因為鐵行在花旗國六個口岸經營港口業務。最肉酸嘅係杜拜一向以來都係花旗國在阿拉伯世界最堅定嘅反恐支持者。唔知道世界各國「反美」派會怎樣利用這一件事，去攻擊國內「崇美」派。<br> 花旗國政客，又稱港口已經被外國勢力「操控」，矛頭直指被標籤為「五星企業」嘅和記黃埔。和黃管理層已經為3G煩惱，希望這場花旗國「港口」風暴唔會令和黃管理層百上加斤。<br> 不過孫柏文最擔憂嘅係，花旗國政客阻撓外國投資者投資，只會令到花旗國資產價值大跌，繼而令到花旗國經濟衰退。屆時，全世界投資者都會頭痛。</p><p>點樣變身新一代神話股</p><p>講起花旗國現在吹嘅風，不能不提Google大上大落嘅股價。睇Google股價，比去海洋公園坐過山車更刺激。<br> 起初股價狂升，係因為股價某程度上反映投資者對Google前景非常睇好，覺得佢前途無可限量，甚至認為Google超越了網上搜尋訊息嘅服務，偉大到可以帶給世人世界和平、醫治H5N1、解決以巴衝突嘅方法。如果將Google比喻成一隊英超球隊，股民覺得它唔單止會贏聯賽冠軍、足總盃冠軍、歐冠杯冠軍，就連無份踢嘅世界盃也會贏，甚至可以做埋NBA冠軍，仲攞埋奧運會女子排球金牌，直頭係完美嘅代表。<br> 之後當Google管理層放風，暗示世上暫時沒有可以開發嘅「處女地」市場，它的股價便應聲下挫。其實千禧年以後Google都算係科網股中最有創意嘅公司。老實講Google嘅實力唔差，它嘅搜尋技術在這個品牌未走紅之前，已經被用戶譽為世界第一，但它真正走紅嘅原因，係因為能夠擺脫單靠網上搜尋器「一曲走天涯」。話說2004年4月1日Google發新聞稿，宣布推出Gmail網上電郵計劃，而且話會突破性地提供比對手Hotmail多500倍嘅信箱容量，好似我呢類「精」仔即時反應係︰「肯定係愚人節玩嘢啦！」<br> 不過當發現原來Gmail係堅料嘅時候，孫柏文也要承認Google係真正值得被譽為「科網黃大仙」，可以做到對用家有求必應。話投資者將Google股價推高，倒不如話它成功建立了一個事事都有可以「超越用家想像」嘅完美形象。</p><p>冷炒H5N1</p><p>當聽到德國有禽流貓，我就開始擔心政府遲早會將我隻狗「米路」捉去，亦後悔在政府沒收市民散養家禽嘅一天，沒有以行動聲援「吳食得」。如果有朝一日政府真係嚟捉「米路」，我會將佢改名做AnneFrank，然後收埋佢喺閣仔，如果等唔到禽流感過去，就搵人幫佢寫書拍電影……話說回頭，除咗擔心家犬安危，孫柏文嘅炒家DNA影響之下，亦都諗吓有啲乜嘢投資機會。<br> 投資有時候要放膽，要抗衡大眾智慧。好似響禽流感陰影下，大家唔敢食雞，亦令到一啲企業盈利大受打擊。花旗國第二大雞肉供應商Pilgrim'sPrideCorporation，天下大亂之際連盈利預測都收回，股價亦直線下滑。<br> 不過理性分析，雞及雞蛋對人類飲食文化實在太重要，所以就算喺再嚴峻嘅情況下，政府都無可能全面禁雞、禁鳳爪、禁雞蛋，最多只會監管、監管、再監管，設下大量關卡去「昅實」養雞行業。大家都知中小企對應付官僚繁文縟節嘅能力，一定比唔上大企業嘅律師公關團。Pilgrim'sPride係美國數一數二嘅雞肉供應商，如果政府趕絕小雞農，呢間公司又點可能唔會因禍得福呢？<br> 無錯Google係好有潛力，不過股價高唱入雲，已經反映咗投資者心目中「完美」嘅形象，再無真正投資價值。相反Pilgrim'sPride嘅6倍市盈率，無錯係災難性嘅預測，不過事情有無想像中咁可怕呢？炒股票，其實係睇準現實同股價之間嘅分歧，要攞出勇氣同盲流SayNo！<br> 孫柏文</p></body></html>