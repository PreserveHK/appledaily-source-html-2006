<html><header><meta charset="utf-8"><title>爆機狂迷：NDSLite到港炒上$2,480半日賣清</title></header><body><h1>爆機狂迷：NDSLite到港炒上$2,480半日賣清</h1><p>先兩日《蘋果》已極速報料，介紹比日本更早蒲頭嘅NDSLite靜靜雞登陸香港嘅情況，到日本發售前夕，更引嚟過千人通宵排隊等買機。香港前日終於到咗小量貨，雖照例炒起超過二千銀，不過有啲店舖20部來貨半日內已賣清。任天堂，的確有一手！<br>文：陳福榮<br>攝影：伍慶泉<br>ImageGirl：Salina</p><p>外觀手感徹底改良</p><p>睇番出咗一年有多嘅NDS，最「蝕焯」係恍如玩具般嘅外表，成嚿大磚頭咁唔係個個頂得順。呢幾年iPodHit到爆燈，NDSLite亦向佢借鏡，變番個靚仔Look，學PSP咁攻潮人市場，線條圓潤體積細不在話下，機面仲包住層好薄嘅透明膠，唔似舊機咁「硬膠」！好多人對GBASP同NDS嗰種「扁撻撻」十字掣怨聲載道，新機從善如流，將十字掣同ABXY掣改到同GameBoyMicro咁凸起，如果Select、Start可以大粒番啲應該會更加好，𠲖家俾個大男人㩒好似硬係差少少Feel。</p><p>畫面超光猛</p><p>Lite最大改動係更強橫嘅畫面顯示，將NDS嘅亮度進一部提升，由半透明TFT改成全透明，加大FrontLight功率，令到佢無論烏燈黑火或光線充足都睇得清清楚楚。光度設四段調校，咁嚿電就襟玩啲，最長可達20粒鐘！<br> 其餘變更較明顯係支筆個插位由機頂搬到右邊，好處係插喺機側冇咁易跌筆。另外個咪亦改為上下層之間連接位，而電源掣亦改成手提電腦所用嘅彈弓推桿，長推一陣先熄到機，咁就唔會好似NDS咁無厘頭㩒錯掣熄機啦。</p><p>舊Game、連線通過測試</p><p>領教過PS2新一批機都出現兼容性問題，在下當然要試吓Lite嘅兼容度。結果隨便試玩幾隻Game，如《任天狗》、《應援團》同《孖寶賽車》等都照玩如儀，絕冇Hang機發生。喺WI-FI連線方面，亦同舊機夾得埋，以《孖寶賽車》實試，DownloadPlay速度同搵兩部舊機根本無分別，對戰亦唔會因為係新舊機而Lag，想換機嘅朋友可以放心。<br> 相對嚟講就無咁照顧GBA呢Part。在下試過新舊Game甚至老翻GBA匣帶，都可插入Lite兼成功運行，但因插槽較淺，無可避免會凸餅帶出嚟，實在有礙觀瞻。幸好附送一個襯番色嘅GBA插槽防塵蓋。</p><p>行貨未定價四月登場</p><p>由於頭批貨唔多，加上官方發表暫只推45萬部新機出市場，情況十足十喺三年前情人節面世嘅GBASP翻版，令到原本已經極為渴市嘅Lite更加多人搶。目前日本Game舖以超過四萬日圓賣緊二手未開封嘅Lite，升水足足倍半有多，Yahoo之類拍賣網站亦早已炒到兩萬幾三萬日圓，唔怪得㗎仔天未光都要捱凍瞓街排隊。暫時只知行貨4月推出，不過售價及機身顏色未定。</p><p>主觀評價</p><p>好老實講，Lite一下子減到133.0×73.9×21.5mm，而重量亦由275g激降至218g，足足輕咗差唔多4，加上線條優美用色一流，對既有用家嚟講實在係最大吸引力。按鈕手感相當不俗，好似玩緊家用機咁款，不過由於經已習慣咗GBASP與NDS嘅薄掣，𠵱家換番厚掣衝擊反而唔算好大。全透明TFT屏幕簡直正斗，雖無法同PSP相比，不過已將NDS嘅不足完全克服。但Lite嘅最大問題都係貨源嚴重不足，導致短期內售價必然高企，日圓低水依然賣接近兩千，可見有錢都未必能輕易將之取到手。唔好話正常滙率，就算賣十算照睇都要等多一陣先有機會，有心等嘅不妨畀啲耐性。</p><p>銅鑼灣試反應</p><p>講咗咁耐部機有幾正，得在下一個講好似唔係好公道，索性踩落銅鑼灣旺區，搵幾個機迷試玩吓，睇睇大家又有咩評價？</p><p>售賣點：DreamStore（25753285）<br> 地址：灣仔東方188商場G04、256號舖</p></body></html>