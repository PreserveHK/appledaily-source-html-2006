<html><header><meta charset="utf-8"><title>一折掃貨：掃!MaxMara一折殺入鴨脷洲</title></header><body><h1>一折掃貨：掃!MaxMara一折殺入鴨脷洲</h1><p>連時裝人Wyman、Winifred等都話當下HighEnd品牌的定價太驚人，遠遠脫離普通人的生活水平，好似McQueen、Galliano等，下下一件恤衫都要4、5千，你話正價點買得落手？有米嘅當然幸福，可以7-11咁年中無休買買買，但升斗市民想添置番一件半件？唔使愁，鴨脷洲一向是名牌Outlet散貨場，最近又有一生力軍加入戰圈，雖然着唔到當頭起，但名牌始終係名牌，過季嘅一樣有唔少筍嘢執。<br>記者：吳小明<br>攝影：伍慶泉</p><p>佔地3,700呎</p><p>全港首間MaxMara時裝集團加入散貨大軍行列，剛剛上月底其Outlet於鴨脷洲海怡工貿中心正式開幕。佔地3,700呎的Outlet內發售多個意大利著名品牌，包括最HighEnd的MaxMara、至有時裝味嘅Sportmax、多條副線如Max&amp;Co.及iBlues等，其他意大利牌子如Marella、MarinaRinaldi、PennyBlack等亦喺晒度。大部份款式都十分襟睇襟着，全部由半價起，更有低至一折發售，要吸引大家咁隔涉都要入去睇睇，當然佢哋仲會每星期補充新貨啦。</p><p>Fans立即蒲頭</p><p>踩場OLMinnie：「平時返工衫會揀MaxMara，但出街就鍾意Sportmax多啲，因為設計較為後生而且好有設計師風範，着出嚟型啲，咁平時返工要沉實成熟，去街當然要把握機會着得Fashion啲啦。」</p><p>MaxMaraFashionGroupOutlet（25537036）<br> 地址：香港鴨脷洲利榮街2號海怡工貿中心27樓9-11室<br> 營業時間：10am-7pm（逢星期一休息）</p><p>其他名牌倉</p><p>海怡工貿中心重有兩大時裝集團名牌倉，一個是進駐已久的Joyce，連筆者喺度都跌過唔少錢，網羅殿堂名牌極多，如DVN、GARCONS、AnnDem、Margiela等；另一個則是去年才加入的連卡佛，同樣Stock有大量名牌，像Paul&amp;Joe、VanessaBruno等等。</p><p>JoyceWarehouse（28148313）<br> 地址：鴨脷洲海怡工貿中心21/F<br> 營業時間：星期二至日10am-7pm（逢星期一休息）</p><p>LaneCrawfordWarehouse（21183403）<br> 地址：鴨脷洲海怡工貿中心25/F<br> 營業時間：星期二至日10am-7pm（逢星期一休息）</p></body></html>