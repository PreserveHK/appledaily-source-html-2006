<html><header><meta charset="utf-8"><title>十支土炮：創作人直選　十大土炮品牌　炮炮懷舊</title></header><body><h1>十支土炮：創作人直選　十大土炮品牌　炮炮懷舊</h1><p>要數心目中的香港品牌，<br>相信成叠《蘋果》都寫唔晒，<br>而且言人人殊，<br>問香港一班創作人，<br>有人好實在地答一個牌子，<br>亦有人答標誌着香港的設計，<br>亦有人答一個人，<br>結果發覺選中的十個品牌，<br>老牌佔多，<br>但新如G.O.D.、<br>王家衛賣的都是香港懷舊特色。<br>香港政府一邊又話鼓勵創意工業，<br>但一邊又話要拆晒啲大牌檔、<br>街檔，要問一句：<br>係咪唔識分邊啲係寶邊啲係草？<br><br>記者：曾靜茵<br>攝影：黃子偉、周旭文<br>鳴謝：香港貿易發展局</p><p>1G.O.D.——地踎設計</p><p>創立於96年的G.O.D.，販賣地踎感覺，將香港的巿井生活滲入設計中，畫面往往是油麻地唐樓、報紙分類廣告、郵箱及紅雙囍等集體回憶，叫得「住好啲」，早年真係Sell家品，𠵱家連Tee、購物袋都出埋！更打入美國、歐洲、日本、澳洲、新加坡及中國巿場，將香港文化發揚光大。森美：「G.O.D.完全係一個由"ProudofHK"出發的品牌，以舊樓、分類廣告為設計的概念，充滿着香港人回憶，令我們知道要懂得愛自己身邊的一切。」<br> 其他推介：大家樂、Dusty、紅A</p><p>黃炳培（又一山人）（廣告導演及設計師）：</p><p>「以前嘅香港，大家都只認識宜家或意大利的家具牌子，但G.O.D.的出現後，舊樓的設計都可以好地道、好生活，能充份表達出香港的特色。」</p><p>DorianHo（時裝設計師）：</p><p>「G.O.D.是一個好多人難忘的品牌，其設計好有親切感好大眾化，你會看見它現時還不停加入新的元素，不時都會讓你有驚喜，除了香港人，就連外國人也喜愛這牌子。」</p><p>2國泰——以港為家</p><p>成立於1946年的國泰航空，一直「以港為家」，提供優質的服務，而飛機餐更與鏞記、翠園及利苑等名食府合作，為迎合香港人口味而炮製。而最近它更被《AirTransportWorld》選為「2006年全球最佳航空公司」。</p><p>黃炳培（又一山人）（廣告導演及設計師）：</p><p>「作為國際企業，除了飛行的質素，其服務態度更是我最欣賞的地方，而更難得的是它源自香港，是一個由香港出發，發展至現今全世界認可的航空公司。」<br> 其他推介：G.O.D.、翠華茶餐廳</p><p>DorianHo（時裝設計師）：</p><p>「記得小時候在外國讀書，每次見到國泰的Logo便會想起香港，覺得好有屋企的感覺，所以一聽到『以港為家』的Slogan便覺得感同身受。」<br> 其他推介：G.O.D.、奇華禮餅</p><p>3Giordano——衣櫃總有一件</p><p>Giordano，一個在你我他的衣櫃內都曾經出現過的品牌，由八十年代一款有三四十種顏色的Polo恤起家，到近年日賣800件迪士尼Tee，風頭都一時無兩。除了香港，其業務更擴展至31個地區，近至台灣，遠至澳洲亦有分店，總數更多達1,500間。</p><p>鄧達智（時裝設計師）：</p><p>「Giordano完全是一個大眾品牌，雖不是頂尖的時裝，但巿場之廣，無論在中國或韓國亦是熱賣的牌子，而其簡約style更完全符合香港人牛記笠記的衣着，縱使衣櫃內有件千幾蚊的ARMANI，但另外亦總會有件Giordano。」<br> 其他推介品牌：鏞記酒家、國泰</p><p>4樽裝維他奶——無比溫暖</p><p>始於1940年的維他奶，其樽裝設計到了今時今日仍屹立不倒，而每逢冬天只要手執一支便讓人感到無比的溫暖，當中深入民心的廣告更勾起不少同年代人士的回憶，就如「維他奶，點只汽水咁簡單」、「唔好隨便搭訕」等經典對白。</p><p>Jim（DoubleBrother老闆）：</p><p>「維他奶是陪着我們長大的產品，尤其對樽裝特別有感情，可以說是我們童年的一部份，記得小學時的售價都只是$1至$1.2。」<br> 其他推介：JoannaHo、淘大</p><p>5奇華——老牌翻生</p><p>有近70年歷史的奇華餅家近年改頭換面大搞形象，找來本地設計師孫小華及楊志超進行全面大革新，除了重新設計Logo及包裝外，更以「香港手信」做賣點，販賣的正是傳統的餅藝及香港特色。</p><p>DorianHo（時裝設計師）：</p><p>「雖然歷史悠久，但不斷創新，包裝充滿香港特色，令後生的一輩都唔覺得老套。而它以『香港手信』包裝，整個Marketing都做得好好。」<br> 其他推介：國泰航空、G.O.D.</p><p>6雙妹嘜——港產花露水</p><p>雙妹嘜，一個有百多年歷史香港化妝品牌，其經典的廣告畫最深入民心，而清新的花露水香亦是家居必備的產品，有消毒及紓緩蚊叮蟲咬痕癢的作用，咪以為只有祖父母那一代才會愛上它，年輕化後，慕名而購買其懷舊產品，如鏡子、文具等的年輕人亦不少。</p><p>PacinoWan（時裝設計師）：</p><p>「這是一個一直做得很好的品牌，我細個媽咪經已開始用花露水，其獨特的香味會令人記憶猶新。雖然包裝沿用三、四十年代的畫報，但到現在依然好In。」<br> 其他推介：嘉頓、白花油</p><p>7王家衛——港產藝術電影</p><p>雖然未必個個睇得明，但無論你點諗，其風格化的敍事及拍攝手法，深受外國及西方教育的年輕港人所認同，而《2046》在年初亦獲紐約影評人協會頒最佳外語片及攝影獎。</p><p>David（Aluminum老闆）：</p><p>「我覺得王家衛經已係一個品牌，單係佢個名已經衝出香港，得到外國人的認同，眾多戲中最鍾意就是《花樣年華》，成套戲個Mood做得好好，知道個Storyline，由配樂、Styling以及演員都可以攞滿分。」<br> 其他推介：維他奶、Milkdesign</p><p>8利工民——星爺都撐</p><p>講起利工民便諗起嗰句經典的廣告對白：「唏！學我喇！着番件利工民秋蟬牌羊毛衫喇！好暖㗎！」這個經過80多個年頭的毛衣店，除了有我們認識的「秋蟬牌」外，還有「珊瑚牌」及「鹿牌」傳統名牌，當中的汗衫背心最具代表性，連星爺都係其擁躉。</p><p>歐陽應霽（創作人）：</p><p>「首選梗係利工民白色汗衣，最經典的是V領設計前面還要扣兩粒鈕，有點像唐裝衫褲，我自已都買唔少！」<br> 其他推介：紅A、麥奀記</p><p>9李錦記——港式醬料</p><p>李錦記，一個百幾年歷史的品牌，由最初主打蠔油和蝦醬生意，發展到現時產品逾200種，如XO醬、小菜醬料包等，讓每位家庭主婦簡簡單單咁都可變成大廚。佢更將中國傳統飲食文化帶到世界，去年更成為香港迪士尼樂園亞洲醬料指定供應商。</p><p>利志達：</p><p>「我揀李錦記，佢推出醬料包好方便𠵱家繁忙嘅一代，而我亦成日用佢打邊爐的醬料，覺得味道好啱香港人的口味。」<br> 其他推介：維他奶、紅A</p><p>10紅A——經典膠篋</p><p>紅A的經典塑膠產品可謂多不勝數，當中最經典的莫過於「跌唔爛、踩唔扁、仲可以當櫈仔坐」的紅A篋，三字頭的大朋友都總記得當年成個篋飛來飛去的情景。</p><p>EricSo（創作人）：</p><p>「最經典的品牌梗係紅A，記得細個讀書嗰陣每個人都總會有一個紅A篋，係70年代每位小朋友都夢寐以求的書包。」<br> 其他推介：Giordano、李錦記</p></body></html>