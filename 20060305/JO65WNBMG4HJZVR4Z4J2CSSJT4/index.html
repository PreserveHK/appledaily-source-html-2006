<html><header><meta charset="utf-8"><title>何志恩時裝烈女Vs抄襲王</title></header><body><h1>何志恩時裝烈女Vs抄襲王</h1><p>本地時裝設計師何志恩（JohannaHo）一出道便受到國際注目，於低迷的香港時裝工業苦戰了七年，終獲日本財團支持，繼續心口掛着個「勇」字走其時裝路，堅持本地創作，希望香港也能夠出產一個StellaMcCartney。　撰文：RitaLeung</p><p>何志恩有別於所謂有名的本地時裝設計師，她不愛抄襲、不愛與名氣界扯上關係博見報，更不愛自吹自擂、自我製造人氣。</p><p>捱過運滯時光</p><p>畢業於著名設計搖籃CentralSt.Martins，與英國樂隊披頭四（TheBeatles）成員保羅麥卡尼（PaulMcCartney）的愛女StellaMcCartney是同窗，Johanna畢業返港建立個人品牌已獲好評，如《Vogue》、日本《Spur》雜誌都點名讚好，作品遍布紐約的Selfridges、BarneysNewYork、倫敦Harrods和香港連卡佛等名店。<br> 講到背景，Johanna是已故富商高福成的外孫女，好友是莫文蔚和吳光正女兒、即連卡佛的掌舵人吳宗恩，又深得紡織大王楊敏德提攜，真的可算是具備了無限好的配套組合。<br> 縱使配套好，縱使香港近年聲稱推動創意工業的環境下，Johanna亦有碰壁的日子，○四年她形容是衰到貼地的一年。與結婚四年的外籍丈夫離婚；時裝世界遇上了最壞的時光，「勇」字行頭加「零」理財，更瀕臨結業，Johanna說：「好多人以為我做得好響，不過expand得太快，有名唔等如有錢。其實我都奔波咗好多年，屋企唔係開銀行，之後同銀行借，出現大赤字，上咗極昂貴嘅一課。」</p><p>生於斯長於斯</p><p>正當Johanna想忍痛結束自己的心血結晶時，曙光出現，日本的SanyoShokai（即日本生產BurberrysBluelabel及blacklabel的公司）與她合作，Johanna說：「合作形式係由我出任creativedirector，有我嘅designteam，唔需要賣豬仔，會幫我喺日本開舖，做埋production，之後會打入內地，終覺得船到橋頭自然直。」<br> 不少華人設計師愛於時裝大都會發展事業，如VivienneTam、DerekLam、JeffreyChow都在紐約發展，但Johanna堅持留守香港，她說：「我喺香港出世，對香港有愛心，大家都唔可以咁灰，所以自己死都要死返嚟。」<br> 問Johanna香港時裝業如何自救？她說：「啱啱返香港，唐生（即唐英年）叫過我join政府小組，研究設計行業，問我香港可唔可以發展成另一個米蘭、巴黎、紐約？我覺得唔係唔得，香港製衣業有豐盛過，亦有自己品牌，不過因為配額問題整死，淨係做啲好massmarket嘅時裝。做一個名牌要擺好多錢、耐力，就算MarcJacobs都有LV做backup，香港人太要着數、太怕蝕底，掛住搵快錢、冇定力，做copycat。」<br> 攝影：RickyChan<br> 化妝：YumikoKuromiya</p></body></html>