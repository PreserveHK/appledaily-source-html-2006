<html><header><meta charset="utf-8"><title>食環處：布袋澳行鑊甘即劏海鮮充電</title></header><body><h1>食環處：布袋澳行鑊甘即劏海鮮充電</h1><p>行得高，先望得遠；行得甘，食物落肚先會更好味，這是我行完釣魚翁郊遊徑的切身體驗。都市人，如我，未試過整整3小時未見過一個霓虹招牌，舉目全是綠油油一片，平凡不過的松樹，悉數變成奇花異草，腳底下的清水灣全景，好震撼。行山好戇居？我認，不過當你雙腳乏力肚子打鼓，你會發覺布袋澳的海鮮特別好味。<br>記者：李智聰　<br>攝影：何家亮<br>模特兒：Carrie、Darco（Salvador）</p><p>高崗俯瞰清水灣全景</p><p>清水灣道五塊田下車，出發點有路標指示，易找。初段路途不算崎嶇，但勁斜勁窄，一行人懶慣，要逐步逐步的捱上上洋山，十億萬個辛苦。上到山頂，喜出望外，檳榔灣與相思灣組成的迷人海岸線盡收眼底，可惜霧氣重，白濛濛的一片略殺風景，稍休息儲夠氣，再行，落到下洋山山腳，整個山頭布滿松樹，謀殺菲林。<br> 再行1小時到達廟仔墩，我認衰，好喘氣，不過到達山頂望到清水灣，發覺也不枉此行，其實最興奮一刻，是回頭望到自己征服到的數個山頭。沒錯，只不過2個多小時旅程，遠足發燒友可能會竊笑我的無知無能，但十年未知Mountian為何物的我確實有一份打從心底裏冒起來的成功感。過蝦山篤，遠望布袋澳近在咫尺，不過去到蝦山篤記得留意路標，事關郊遊徑終點直達大廟，無心行畢全程，此處有路標指示支路下落清水灣道，再沿大馬路落大坳門，另一景點出現，天空熱鬧非常，這裏聚集大班模型飛機發燒友，十幾隻模型飛機天空飛翔，個View都幾壯觀。看夠，肚打鼓，是時候直飛布袋澳。</p><p>即劏即整保證新鮮</p><p>布袋澳有間出名的「海鮮島漁港」，老闆高生是原居民，對甚麼類型的海鮮也瞭如指掌：「唔同嘅海鮮，我創出唔同嘅煮法，我走勻大江南北取經，再加埋自己廿幾年經驗，唔敢認第一，不過一定好味到啪啪聲。」<br> <br> 海鮮島漁港（27195730）<br> 地址：清水灣道布袋澳6號地下<br> 營業時間：11:00am-11:00pm<br> 座位：300個</p><p>魚湯浸蜆　$75</p><p>海魚加豬骨熬個半小時做湯底再煮蜆，蜆味本身夠香，用魚湯煮熟更加鮮上加鮮，蜆來貨自布袋澳，隻隻厚肉。</p><p>蒸蛋白花雕蟹　時價約$10両</p><p>原隻紅花蟹用4隻蛋白加花雕蒸15分鐘直至熟透，還加入了雞油，細嚼鮮嫩蟹肉滲出陣陣酒香。</p><p>游水墨魚刺身　時價約$10両另加$40刀功</p><p>本地墨魚一餸兩味，薄片刺身爽夾甜，墨魚鬚則椒鹽酥炸，口感一流。</p><p>鹽燒海膽炒飯　$98</p><p>足6人份量，野生海膽先鹽燒，配葱花、蛋白炒飯，再加入海膽汁，能吃出海膽鮮香。</p><p>去程：鑽石山地鐵站乘91號巴士（$6.1），五塊田站下車起步。<br> <br> 回程：布袋澳村乘16號專線小巴（$7），返回寶琳地鐵站。</p></body></html>