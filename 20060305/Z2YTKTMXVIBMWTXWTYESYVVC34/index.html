<html><header><meta charset="utf-8"><title>寵物花園：劈炮唔跑飛毛腿～走佬呀～</title></header><body><h1>寵物花園：劈炮唔跑飛毛腿～走佬呀～</h1><p>鋼之鍊金術師為了練成能令人重生嘅寶石而努力，而令我哋呢班鋼之「練兔術師」落力嘅原因，係為咗佢哋嘅──兔仔。佢哋有鋼一般的鬥志，終極目標係訓練自己嘅愛兔喺一年一度嘅小動物運動會爭出風頭，向自己挑戰，向時間挑戰，成為賽跑明星—兔界嘅劉翔！<br>記者：梁偉倫<br>攝影：伍慶泉<br>鳴謝：PetsCafe（www.pets-cafe.com）</p><p>賽事直擊</p><p>賽前熱身：各師各法</p><p>由PetsCafe主辦的小動物運動會已經是第二屆舉行，今屆仲破晒紀錄，有超過五十隻兔仔參加，應該係有五十多位鋼之「練兔術師」幫佢哋嘅「拍檔」報名至啱！大戰場地選址為地靈人傑嘅西貢海下灣，賽制分輕量級（1.61公斤以下）、中量級（1.61公斤至3.5公斤）同重量級（超過3.5公斤）三大組別。各位主人同兔仔一到場就出盡渾身解數熟習場地，而且仲各師各法，令自己「鋼練」出嚟嘅兔仔有最佳的發揮！趁呢個時候，即管等小記四圍打探吓軍情！</p><p>秘技公開：練兔術之道</p><p>咪睇各位「練兔術師」好似胸有竹成咁，鋼之鍊金術就話有等價交換，不過鋼之「練兔」就只有──「冇價交換」。因為兔仔同阿旺都一樣咁「單純」，即係蠢蠢哋啦，要佢哋自動自覺向前跑，唔可以同佢討價還價，最易嘅方法梗係身體接觸！不過大會絕對唔容許任何主人「兔」身攻擊，所以好考呢班「練兔術師」的耐性。好彩佢哋平時對自己的兔兔有相當深入的了解，可以說到了心靈相通的境界（因為成日見佢哋同隻兔兔密密傾），應該不會有任何難度。據佢哋放風話當中的秘技，原來是平時要留意吓有乜嘢吸引到自己隻兔仔，一於實行沿途「餌誘」行動！</p><p>登登登櫈，終極王者！</p><p>經過一連幾場場外激烈過場內的比賽，各組飛兔得獎者經已出爐。賽果方面可以話係新人天下，好多得獎兔都是新手，真係拳怕少壯，盲拳都可以打死老師傅！不過得獎兔兔嘅「練兔術師」最為安慰，唔使多講影番張英雄相先！</p><p>重量級組別</p><p>冠軍　賓尼兔Christmas&amp;「練兔術師」伍太<br> 亞軍　家兔WowWow&amp;「練兔術師」Abi<br> 季軍　家兔寶寶&amp;「練兔術師」Candy</p><p>中量級組別</p><p>冠軍　賓尼兔妹妹珠&amp;「練兔術師」鄺先生<br> 亞軍　賓尼兔QQ&amp;「練兔術師」Cherry<br> 季軍　賓尼兔大頭&amp;「練兔術師」唐小姐</p><p>輕量級組別<br></p><p>冠軍　侏儒兔細佬&amp;「練兔術師」唐小姐<br> 亞軍　侏儒兔夢夢&amp;「練兔術師」梁小姐<br> 季軍　侏儒兔孱仔&amp;「練兔術師」陳小姐</p><p>賽後檢討</p><p>所謂勝敗仍兵家常事，每項賽事當到了曲終人散之時，當然會見到勝利者的微笑，同時又會見到落敗者失意的眼光。小記一向相信有風應該駛盡𢃇，威水嘢梗要唱到街知巷聞，之不過我哋都應該用愉快的心情，擁抱最壞的事情，所以得獎同落敗同樣有嘢Say！</p><p>同場加映</p><p>大會為增加娛樂性，同場加映唯一一場狗狗短跑賽，獲邀參賽的選手由於非常高興，所以佢哋似出才藝Show多過出賽。</p></body></html>