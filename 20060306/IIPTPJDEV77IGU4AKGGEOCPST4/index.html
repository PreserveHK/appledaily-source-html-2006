<html><header><meta charset="utf-8"><title>食環處：卜卜脆Krusty：至Buy脆卜卜春卷！</title></header><body><h1>食環處：卜卜脆Krusty：至Buy脆卜卜春卷！</h1><p>我承認有戀童癖，Twins海報儲到厭，𠵱家改追捧Krusty，因為卜卜脆阿嵐與Jan畀到我夠潮嘅感覺，果然，佢哋連食都要追上潮流：「我哋經常捐窿捐罅搵食，最Buy日本嘢，不過傳統壽司刺身已經食到厭。」所以新口味博多明太子春卷反而最Buy：「咬落脆卜卜，跟住又有軟腍腍芝士，口感好Cutie㗎！」你哋食嘢嗰樣仲Cutie喇。<br><br>記者：李智聰<br>攝影：陳盛臣　Hair：Jatco（ILCOLPO）</p><p>神魚：Funky=前衞</p><p>做訪問，我問，20歲出頭的Krusty答，不過兩位成員阿嵐與阿Jan答得過份頭頭是道，講真有點預先準備好對稿照讀Feel。阿嵐先來開場白：「咪睇我哋年紀輕輕，對食都有啲見解㗎。」Jan接着說：「我哋鍾意日本音樂潮流，日本音樂潮流唔單只有自己風格，重會大膽創新，連帶日本飲食文化都一樣，所以我哋鍾意去『神魚』。」<br> 對稿讀又好發乎內心又好，「神魚」這間日本食肆的菜式確實玩味十足，就連店名也有古講，經理話：「神魚英文名叫『FunkyFish』，『Funky』有前衞之意，引申為有活力、夠潮的意思。」看餐牌，菜式確有日式Fushion味道，難怪Krusty會Buy。</p><p>博多明太子芝士春卷$42</p><p>Jan：「春卷皮用魚餅同蛋白造成，包住明太子同芝士炸4分鐘，一咬卷皮脆卜卜，再咬芝士軟綿綿，好惹味。」</p><p>日式燒大蝦$72</p><p>阿嵐：「花竹蝦開邊燒起肉，雜菇、葱做配料，日式爐端式煮法，勝在夠香口。」</p><p>牛乳地雞鍋$68</p><p>Jan：「牛奶加日本清湯做湯底，加胡椒、蒜頭調味，入口牛乳有奶香雞肉爽滑，有滋潤作用，女生必飲。」</p><p>神魚（27826886）<br> 地址：旺角朗豪坊12樓13號舖<br> 營業時間：周一至周五11:30am-2:30pm，5:30pm-11:30pm；周六日及公眾假期11:30am-11:30pm<br> 座位：90個</p><p>酩霞飛：菜式玩中西合璧</p><p>Krusty崇日？當然！不過她們對新派中國菜也很有興趣：「有次歎完『神魚』，我哋發現咗呢間『酩霞飛』，個餐廳名好China，不過裏面啲菜式就好中西合璧，吃中菜都有樂手彈琴獻唱，菜式重玩中西Crossover，啱晒我哋Feel呀。」</p><p>士多啤梨骨$76</p><p>Jan：「新鮮的士多啤梨果肉加白蘭地做汁醬，配蒜頭、玫瑰露爆香嘅排骨，入口清甜有果香，食排骨都唔覺肥膩呀。」</p><p>鮮果雞絲粉皮色拉$56</p><p>Jan：「雞絲粉皮配雜果勁Juicy，粉皮夠薄，傳統中式菜又配雜果喎，似食沙律不過醬汁係麻油喎，過癮呀。」</p><p>酩霞飛（27822200）<br> 地址：旺角朗豪坊13樓6號舖<br> 營業時間：周日至四11:30am-2:30pm，6:00pm-12:30am；周六、日及公眾假期延長至1:00am<br> 座位：97個</p></body></html>