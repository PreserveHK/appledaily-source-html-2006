<html><header><meta charset="utf-8"><title>今日零食：狂掃靜岡零食肥死罷就</title></header><body><h1>今日零食：狂掃靜岡零食肥死罷就</h1><p>肥，與口雜有直接關係，尤其又怕肥又忍不到口的女生，對零食就更加又愛又恨。是日推介沙田新城市廣場city'super的「靜岡美食節」，N咁多款零食任你揀，兼有專誠由靜岡派來的美食大使即場講解：「富士山下面就係靜岡縣，冰極透心嘅山泉源源不絕，加上當地有出色嘅環境保育，所以靜岡嘅綠茶好出名。」講多無謂，試食最實際，自問是零食狂的模特兒Naomi花多眼亂，眼愈亂口就愈唔曉停，個多小時橫掃試食後，佢舔住嘴捧住肚作出以下推介──<br><br>美食節資料（26930666）<br>地點：新城市廣場1期2樓<br>日期：即日至3月9日</p><p>抹茶銅鑼燒餅$16</p><p>「一個字——脆！脆得嚟唔會一咬就散，好過食薯片多多聲。」</p><p>抹茶花生$24</p><p>「我不嬲唔食花生，懶剝殼吖嘛，呢款啱我，可以擺入口即食。」</p><p>紅豆糕$12</p><p>「我最鍾意食呢個，紅豆糕入口軟綿綿，好煙韌。」</p></body></html>