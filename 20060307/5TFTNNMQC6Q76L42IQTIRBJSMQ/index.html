<html><header><meta charset="utf-8"><title>Hea：災難自救樹下搭天然浴室</title></header><body><h1>Hea：災難自救樹下搭天然浴室</h1><p>各地發生天災，有無想過，自己都可以幫到手？咪以為只有醫護人員才可以協助救災，普通人如你和我都可以。香港第一次有團體辦國際災難緊急救援訓練。究竟學乜？都幾實用㗎！大吉利是講句，如果不幸嘅事件發生喺你身上，自己都知點自救嘛！<br>記者：馬靜兒<br>攝影：陳智良<br>Model：Carie、Carrie&amp;RavenfromSalvador</p><p>今次這個活動由全球希望動員會和好鄰舍運動合辦，香港第一次搞國際性災難救援訓練，吸引了70多人參加。三日兩夜的訓練，重點在後期支援多一點，如協助重建家園，運送糧食和心理輔導災民。集中透過訓練，裝備面對災難處境，讓參加者將來參與救援工作。雖然活動在港暫時只辦了一次，但負責人說稍後會再舉辦。今次訓練部份是講座，部份則十分實用，學定有So！</p><p>猛料導師</p><p>全球希望動員會災難救援項目主任，有18年協助發展中國家建立團隊及領袖的經驗。MichaelParks現為希望動員會國際項目總監，統籌帶領具豐富經驗的隊伍，參與在人為災難及天災的救援工作。他有多年時間在受災國家如阿富汗、蘇丹、斯里蘭卡、科索沃和黎巴嫩工作。</p><p>自製大自然浴室</p><p>身處災區，如果不注意衞生，很容易有傳染病。個人的衞生當然是沖涼，你可能會話災民屋都無得住，何來浴室？水管損毀，點沖涼？無錯！不過，大樹幫到你，只要你用一塊防水天幕布料和幾條繩就可以做一個臨時浴室。導師Mike話自己諗諗辦法喎？一塊布、一束繩，大家你眼望我眼，都唔知點好。彷徨了10分鐘，結果向Mike求救，最後用了足足半小時，十多對雞手鴨腳，加上Mike教路，終於成功。<br> Carie說，既然可以做浴室，將塊布拉開，將布尾綁住樹枝就做到一個太陽擋啦！無錯！Mike都係想你哋學識彈性處理問題。</p><p>雞手鴨腳逐格睇</p><p>基本動作：搭帳幕</p><p>咪以為起帳幕咁簡單都要教，Mike話這一代的人平日只喜歡打機和上網，不是每個人都懂搭帳幕，所以這也是課程其中一部份。</p><p>兩升水沖涼兼洗頭</p><p>整好臨時浴室就教你點沖涼，災區的食水珍貴，當然不能用太多水，兩升就夠啦！吓！Mike教路先用杯將水淋濕頭，水就自然會沿頭、肩膊到腳，然後用番梘洗頭，再用水杯在頭上淋水，梘水自然沿身體流下，此時順便洗身，最後用剩餘的水洗淨。Mike：「女仔即使長頭髮都得，我試過用一升㖭！」我想一定不可以落護髮素，否則不夠水過乾淨。</p><p>靠沙石濾水</p><p>災區的水管很多都被毀壞，根本無法輸送乾淨的食水。身處其中，可能要飲用山水，當中可能夾雜沙石或垃圾，如果沒有淨水藥或肥媽心愛的水療器，可以自製濾水器。就地取材，利用大石、碎石和沙，再加一個桶就可以。先將桶底鑿多個如螺絲般細小的孔，將沙倒入桶中，再鋪上碎石，最後一層鋪上大石，就成為一個簡單的濾水器。將水倒入桶中，水就會經過大石、碎石和沙三重過濾，自桶底的小孔漏出。水中的雜質就會被沙石隔阻，雖然水不及肥媽賣廣告的能量水咁健康，但至少經基本的過濾，點都乾淨一點。</p><p>參加者反應</p><p>遇災難點算？<br>1.你家住28樓，如果突然發生地震，你會點做？</p><p>Carie：「電視都有睇啦！匿埋在餐枱枱底，就不怕石屎塌下壓傷自己啦！」<br> <br> 錯!!<br> <br> Mike：「餐枱不能承受掉下來石屎的重量，石屎會壓爛餐枱。最好靠近大型的傢俬旁，如衣櫃，傢俬塌下，跟牆壁形成一個三角形的空間，你就可以在這空間等待救援。」</p><p>2.如果發生如埃及車禍般突發事件，你會點做？</p><p>Carrie：「梗係幫手拉啲傷者出車廂，盡快救傷者嘛！」<br> <br> 錯!!<br> <br> Mike：「傷者可能會有骨折，胡亂郁動他們，很容易加重傷勢。應該保持鎮定，等待醫護人員到場，其間安撫傷者心情。如傷者在車廂外，可施行基本的急救，如替傷者止血或包紮，如用兩枝樹枝固定骨折的部位，等醫護人員到場。」</p><p>3.如果發生山泥傾瀉，一塊大石正向你滾下來，你會點做？</p><p>Raven：「當然即走，仲要向斜角線走。」<br> <br> 對!!<br> <br> Mike：「只往下坡走，你未必走得快過山泥。向斜角走，有機會避開直滾下的大石，減低被活埋的機會。」</p><p>4.突然發生海嘯，你會點做？</p><p>Mike：「立即走往海面三十米以上的高地，記住通常海嘯第一個海浪不是最厲害，之後的海浪威力會更高更大，所以即使遺下貴重物品，千萬別回頭撿拾，因為接下來的巨浪會將你捲走。躲在高地的建築物，一般較安全。」</p><p>查詢：全球希望動員會　27538887</p></body></html>