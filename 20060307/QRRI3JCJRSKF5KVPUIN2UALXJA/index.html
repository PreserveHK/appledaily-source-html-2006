<html><header><meta charset="utf-8"><title>原材料冧價上價RAM卡全部勁減</title></header><body><h1>原材料冧價上價RAM卡全部勁減</h1><p>呢排有行場，都會發現啲記憶卡相當「海鮮」吓，不過好彩係一日比一日平，而且仲要係啲大「激」數嘅卡！當中尤以SD及MSPRODuo首當其衝，至於大機最鍾意用嘅CF，則未見跟隨大市嘅跌幅！<br>記者、攝影：朱崇德<br><br>據行內人表示，主要係受到國際原材料──記憶體價格下滑所致，而呢批記憶體，仲要係以2GB居多！至於大家買卡嘅策略，可以向腦場內Sales借鏡，佢哋話𠵱家入卡，每日都係十零張夠應付客就算，因為價格跌勢未止，賣剩嘅貨隨時第二日用「來貨價」都賣唔出！所以大家都可以睇定啲，有需要者都至多入一兩張止住咳！<br>至於細啲MB數嘅卡，好似512MB、1GB等，基本都係貨尾，由於2GB跌勢咁厲害，所以個價只係「夾住落」──蝕賣也！而且下調空間已經相當窄，此消彼長下，相信2GB卡會日漸感到更抵買！</p><p>5大跌幅記憶卡<br>跌41.6%：512MBSanDiskTransFlash</p><p>TransFlash現時最高容量係去到512MB，最常用機種係手機；比較價可以用1GBTransFlash，卡價為$180，差價為$100，但容量大一倍！<br> 上周價：$480<br> 現價：$280<br> 止跌位：$230＊</p><p>跌32.7%：1GBSanDiskMiniSD</p><p>呢款都係手機用卡，不過隨卡有一個SDAdaptor，可以轉為正常度SD，一卡多用，至於比較價，大張SD卡1GB大概做緊$260。<br> 上周價：$580<br> 現價：$390<br> 止跌位：$320＊</p><p>跌28.7%：2GBTOSHIBASD</p><p>呢隻卡係場中熱賣貨，日本TOSHIBA　嘅卡一向口碑唔錯，仲要行24×，好多CF用家寧可另買Adaptor用佢，1GB比較價為$310。<br> 上周價：$800<br> 現價：$570<br> 止跌位：$499＊</p><p>跌26.9%：2GBSanDiskUltraIISD</p><p>同TOSHIBA比較，畀多$160，就可以玩上66×嘅UltraII，好多行SD卡嘅相機發燒友都樂意畀，1GB比較價為$485。<br> 上周價：$999<br> 現價：$730<br> 止跌位：$630＊</p><p>跌20.4%：2GBSanDiskPRODuo</p><p>最高位上過千幾二千蚊，感覺真係好遙不可及！$780買2GB，班PSP用家終於等到今日，1GB比較價係$430，即場見好多買家馬轉咗買2GB。<br> 上周價：$980<br> 現價：$780<br> 止跌位：$650＊</p><p>＊止跌位，意指估計短期內的最低位，行內人估計應該可在2周內下試這個最低水平。<br> 售賣點：AGrade（23609911）<br> 地址：深水埗黃金電腦商場地庫62A</p></body></html>