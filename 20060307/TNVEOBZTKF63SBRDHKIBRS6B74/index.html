<html><header><meta charset="utf-8"><title>三星扮海鷗320萬手機追擊SHARP</title></header><body><h1>三星扮海鷗320萬手機追擊SHARP</h1><p>當年好有名嘅海鷗相機，憑藉真皮外殼兼「抱BB仔」式拍攝手勢，至今仍有唔少相機發燒友，視之為經典收藏珍品！但從未諗過，今時今日，竟再有廠商效法海鷗，回歸懷舊！講緊就係SAMSUNG新作P858，佢挾市面上最強勁嘅320萬像鏡頭，再配搭海鷗機身上嘅成名標記──黑色真皮Pattern，外形鬼馬程度，隨時連一班中古相機愛好者都俾佢呃埋！<br>記者：陳國輝<br>攝影：陳盛臣<br>ImageGirl：Anne（Phonographic）</p><p>今次行版P858見街可算事出突然，連一向最有效率嘅水貨佬都話收唔到風！起初令人想起同級嘅SX833，雖隔咗大半年先見街，但外形比前機王明顯的骰，長闊及重量均稍勝；不過P858僅支援GSM三頻，用唔到VideoCalls。</p><p>懷舊仿真皮Pattern</p><p>繼SAMSUNG曾大玩鵝蛋形手機E568之後，今次一改其可愛路線，轉以中古相機入面最Hit嘅黑色真皮Pattern，作為仿照對象，兼大玩懷舊！查實，P858機身大部份由仿真皮物料造成，特點係刻有龜裂般嘅紋理，唔容易跣手之外，機側並加入銀邊裝飾，整體感覺恍如一部經典級海鷗相機，玩落不知幾有Feel！當然，相機功能鍵就無法仿照到底，P858以左手控制數碼變焦，右手操作快門及Menu，跟其他影相手機比較，用法一樣咁User-friendly！</p><p>專業級測光對焦</p><p>外形抄足懷舊相機款，原來分唇亦有板有眼！除一般數碼變焦、加入濾鏡等玩意外，P858更係首部支援矩陣測光、中央重點測光以及單點測光嘅影相手機，特別適合鍾意玩手動模式嘅朋友。雖然P858支援自動對焦，但用法與SX833或W800i好唔同，要先㩒一下快門對焦，然後再㩒第二下先能夠進行拍攝，若然加上儲存時間，大概花5-8秒；速度雖然唔係最快嗰隻，但講到相質，依然同「機王」有得鬥！</p><p>兩機王靚相火併</p><p>記者搵咗市面上最強嘅拍攝手機SX833，跟P858作一次正面交鋒，究竟兩款機各自有乜強項？</p><p>自然光</p><p>比起SX833，雖然清晰度略為不足，但係皮膚顏色好Warm，還帶點懷舊Feel。</p><p>室內光</p><p>利用影棚大燈從右邊照射埋去，頭髮層次感出晒，比起SX833更充滿懷舊氣氛。</p><p>PROFILE</p><p>制式：GSM900/1800/1900<br> 體積：95.5×47×24.4mm<br> 重量：120g<br> 屏幕：26萬色主芒及6萬5千色副芒<br> 通話時間：360分鐘<br> 備話時間：300小時<br> 主要功能：320萬像素CMOS鏡頭、自動對焦、4倍數碼變焦、測光、白平衡、TV-Out、藍芽傳輸、A2DP、T-Flash卡、內置73MB<br> 查詢：SAMSUNG（28626001）<br> $4,980（行）</p><p>鏡頭以外</p><p>第一次拎住部P858影相，曾經同攝影師爭論過，佢就話要分開㩒三下先做到對焦和快門，但小記試過㩒兩下就得，卒之就「理性討論」咗一輪；姑勿論誰是誰非，最慘嘅人原來係Model阿Anne，佢為咗等我哋影試相，已經笑到塊面硬晒！</p></body></html>