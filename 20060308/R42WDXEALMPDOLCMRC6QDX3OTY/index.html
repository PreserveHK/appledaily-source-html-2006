<html><header><meta charset="utf-8"><title>JNC新MP3機撈埋PMP</title></header><body><h1>JNC新MP3機撈埋PMP</h1><p>蘋果iPod玩款上位，奠定歷史霸業。好多廠牌紛紛「扭款」望突圍，可惜強如SONY、CREATIVE等龍頭老大，均告失敗收場，新機款式老實講真係不敢恭維。另一韓國廠牌JNC雖冇乜突破性設計，不過最新嗰部SSF-F5005就似樣得多；黑色鏡面機身加超薄設計，感覺上HiTech得嚟帶點高貴，襯個1.5"彩芒睇埋靚相或Movie都得，變相踩埋PMP嗰瓣，小巧得嚟都叫用途多多。其他如FM收音、現場錄音等統統有齊，實用性比iPod系列更強。機價大減已屬大勢所趨，內置1GB賣$990，512MB亦只係賣$790，擺明睇住iPodShuffle個價嚟打，以功能及賣相計又唔差，其實算幾抵玩。<br><br>記者：徐影龍</p><p>其他機能：<br> 1.5"彩芒<br> 支援影音檔案<br> 播放JPEG<br> FM收音<br> 現場錄音<br> 7段EQ調校<br> </p></body></html>