<html><header><meta charset="utf-8"><title>數碼影音：DC防水兼防撞自拍海底奇兵</title></header><body><h1>數碼影音：DC防水兼防撞自拍海底奇兵</h1><p>好多聲稱能夠防水嘅「全天候」DC，頂多只能承受點滴雨水，萬一唔覺意跣手跌咗落水，睇怕唔報銷都幾難！以生活防水見稱嘅OLYMPUS「μ」系列，喺炎夏未到前便率先推出最新嘅μ720SW，除咗能潛入3米水深拍攝外，金屬機身更加堅硬無比，可承受1.5米高嘅地面撞擊，防水兼防撞，猶如金剛不壞之身，出外粗用最實際！<br><br>記者：陳國輝　<br>攝影：陳偉強</p><p>今次，OLYMPUS除咗公布μ720SW，更一次過介紹咗800萬有效像素嘅中階機μ810，以及入門級FE-150和FE-160，合共四款型號。當中以μ720SW最矚目，發布會當日，示範人員就即場將部機放入注滿水嘅魚缸內拍攝，並再由手上跌落地下，證明其防撞能力有幾勁，心諗以為係險象環生嘅示範，最終能順利通過，抵讚！</p><p>遠近景觀試拍</p><p>為應付水底拍攝，機內特設近拍及廣角模式，方便玩家以任何焦距方式拍靚景。咁究竟呢兩種效果係點？即睇！</p><p>近拍：小丑魚Sharp晒</p><p>喺遠處利用近攝模式，靜靜雞拍低小丑魚嘅美態，除咗主體好Sharp之外，仲有景深效果㖭！</p><p>廣角：閃燈彌補不足</p><p>喺石隙間因光線不足造成嘅暗位，可利用機身閃燈打光，令水底環境變得更光，更有立體感！</p><p>金屬機身夠實淨</p><p>單從外觀睇，已能夠用「實淨」嚟形容！雖然睇落有啲墜手，但實際重量只不過149g，平時放落褲袋出街影Snapshot，亦唔覺辛苦。機身表面係不銹鋼物料，除咗外殼堅固，更特別係鏡頭組件及電子零件部份，採用吸震物料和懸掛系統，能承受跌撞衝擊，現場更有人示範將雞蛋由高空跌落地面，經吸震物料減震後，雞蛋絲毫無損；而機殼USB、電池以及卡槽位，同時裝有防水保護膠，以免因潛水時造成滲水問題，小記曾將此機放入水中試玩20分鐘，結果當然冇問題啦！</p><p>三種潛水模式</p><p>μ720SW支援710萬有效像素及3倍光學變焦，為應付潛水人士要求，機內特設水底抓拍、水中近拍及水中廣角三大儍瓜功能。所謂「水底抓拍」，專為影人而設，至於「水中近拍」和「水中廣角」，就明顯為拍攝遠景近觀嘅水底生態而設，㩒個分唇Key就用得，夠晒簡單！此機更支援每秒達3.7張嘅高速連環快拍，並提供SHQ動畫影像以及數碼防手震功能，對應付各類型潛水拍攝活動，難度已大大減低！</p><p>感光元件：710萬像素CCD　<br> 光學變焦：3倍　<br> 感光度：ISO64-1600　<br> 屏幕：2.5"TFT　<br> 儲存：xD卡　<br> 體積：91×58.7×19.8mm　<br> 重量：149g</p><p>鏡頭以外</p><p>正當將部μ720SW慢慢放落水中之際，赫見機身小孔上冒出一個個水泡，心諗呢次「大鑊」！唔係入水呀？拚住死就死嘅心態繼續拍；最後不單止成功拍出多幅靚相，更抵死係隻寄居蟹竟然夾實部機唔肯放，同小記玩拉鋸，真搞笑！<br> <br> 查詢：OLYMPUS（23762150）</p></body></html>