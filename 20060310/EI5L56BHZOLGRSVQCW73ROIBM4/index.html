<html><header><meta charset="utf-8"><title>9樓D座：名牌童裝$12換季喇！</title></header><body><h1>9樓D座：名牌童裝$12換季喇！</h1><p>連場春雨，提醒我們又是轉季時候。兩三嚿水一件細路仔衫，着兩着又唔啱身！適逢BBCute1折起開倉，記者討價還價件件$50或樓下，最低價$12有交易，而且質料唔差，不乏Paddington與PeterRabbit等貴價大牌子。店舖更新增閣樓，兩層店面加埋近千呎，從初生嬰兒到10歲男女童裝都有，爸爸媽媽記住帶埋仔仔囡囡齊齊揀。<br><br>文：卓林　<br>攝影：楊錦文　<br>ImageKids：吳承熹、鄧樂誼</p><p>西部牛仔牛女</p><p>《斷背山》的牛仔橫掃各大電影獎項，唔知時裝界會唔會因為咁，再掀牛仔熱潮？不過牛仔裝束一向長青，買定件喺屋企看門口，包無走雞。</p><p>點蟲蟲</p><p>全棉綑邊紅色小圓領，跟依附小幼苗上面的小甲蟲相映成趣，合5歲穿（原價$130、特價$25）；及膝牛仔裙上有紅白打褶，裙腳仲有一條小紅綑邊，極度細緻，備有4至6X碼（原價$180、特價$38）。</p><p>板仔啱晒</p><p>來自日本的全棉橙色運動Tee，夠晒Sharp（原價$155、特價$29）；四個骨板仔牛仔褲，雖較厚身但着落仍然軟熟，合3至4歲穿（原價$180、特價$48）。</p><p>吊帶裙</p><p>連身吊帶收腰牛仔裙，繡有白色小花花，合5歲穿（原價$210、特價$48）；日本黃色外套，既軟且薄，春天乍暖還寒襯埋帶喺身至適合不過，合1歲半至2歲穿（原價$180、特價$42）。</p><p>工程師Look</p><p>Puddleduckling澳洲小恤衫斯文有禮，合6個月至1歲穿（原價$155、特價$29）；Ladybird工程師工人褲款，牛仔布質料勁薄，褲袋仔還有鎚仔及螺絲批等工具Pattern（原價$225、特價$50）。</p><p>英國名廠花花Tee</p><p>除綠色花花圖案Tee外，另有白色，（原價$150、特價$29）；小白裙連橙色腰帶，素淨中不失活潑本色，嫌白裙易污糟，可以紫色腰帶配搭淨紫或粉紅短裙。（原價$130、特價$29）。<br> <br> 輕便運動裝<br> 粉藍全棉Tee，簡簡單單，最啱好動小男孩，合1歲半至4歲穿（原價$150、特價$29）。</p><p>春田花花SmartCasual</p><p>齊集小朋友至愛的紅橙黃綠青藍紫，質料柔軟透風，開倉期間還有特別嘉賓Paddington跟你撲蝶打棒球。</p><p>性感蝴蝶裝</p><p>See-through蝴蝶衫仔好Sexy，裏頭那件銀邊打底白色小背心，單着一樣靚，合2歲穿（原價$145、特價$29）；藍綠色長褲上的小蜻蜓疏落有序，合1至2歲穿（原價$165、特價$38）。</p><p>名牌Paddington登場</p><p>純黃色上衫款式簡單，但英國著名熊仔Paddington一向是簡約主義者，以質料取勝，Fans無理由唔知，合2歲穿（原價$165、特價$32）；橡筋頭的薄燈芯絨四個骨褲，暗藏閃光，合2歲穿（原價$175、特價$35）。</p><p>復古波點裙</p><p>半袖上點綴七彩繽紛的小花，勁搶眼，合4歲穿（原價$140、特價$29）；襯埋條波點半截裙，十分有復古Feel，合3至6歲穿（原價$175、特價$38）。</p><p>呃鬼蛤衣</p><p>粒粒小菊花綑邊的上衣，驟眼看以為是件單頭娃娃裝，掀開衫底才知是蛤衣，合3個月幼嬰穿（原價$165、特價$38）；PeterRabbit帽仔，正中央是Puddle-duckPattern（原價$110、特價$19）。</p><p>花心豆丁</p><p>橙紅色小公主袖花花Tee已經夠Cute，衫腳加兩層花邊簡直趣爆，啱2至6歲小肚腩着（原價$135、特價$29）；襯埋小蝴蝶在花間飛舞的全棉白底四個骨褲，由頭花到落腳（原價$165、特價$38）。</p><p>棒仔至愛</p><p>全棉小棒球Tee，着上身當堂成個運動小健將醒目晒！合2至3歲穿（原價$145、特價$29）；卡其色四個骨褲，橡筋褲頭唔易皺，合1至2歲穿（原價$170、特價$38）。</p><p>$12貨色任掃</p><p>同場有多件$12一件衫仔，品質有番咁上下，童裝還有少少款式，抵買上選。</p><p>迷人LittlePinkLady　</p><p>粉紅間條長袖女生Tee，膊位仲有條花邊仔（原價$90、特價$12）；桃紅底花花全棉褲，有彈性（原價$95	、特價$12）。</p><p>小兔摘月亮</p><p>粉藍粉紅蛤衣，上有小小兔仔在玩樂，還企圖採月！備有0至2歲的尺碼（原價$115/件、特價$12/件）。</p><p>動物派對</p><p>粉紅與粉綠蛤衣，款式簡單，勝在純棉薄身，仲有毛毛蟲及小貓咪等小動物陪住你（原價$80/件、特價$12/件）。</p><p>純情男至啱</p><p>純情怕醜仔就最啱呢類低調選擇。密間長袖男生Tee，合12、18及24個月穿（原價$85、特價$12）；淺色揸腳長褲，只有1歲尺碼（原價$110、特價$12）。<br> </p><p>BBCute開倉</p><p>日期：即日至3月31日　<br> 地點：西灣河街129-133號利基大廈地下（西灣河地鐵站B出口）<br> 查詢：82008480　<br> 網址：www.bb-cute.com　<br> 營業時間：10:00am-8:00pm　<br> 付款方式：現金</p></body></html>