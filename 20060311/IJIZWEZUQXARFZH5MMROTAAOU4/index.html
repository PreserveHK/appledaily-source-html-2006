<html><header><meta charset="utf-8"><title>股壇瀏覽器：中芯低殘有得博</title></header><body><h1>股壇瀏覽器：中芯低殘有得博</h1><p>中芯（981）由於業績一直未有起色，股價自然唔好得去邊，近期唔少大行唱淡，目標價介乎1-1.40元左右。不過，Cookie叫阿虎唔好睇小中芯，除咗佢係內地最大的芯片製造商外，亦係全球三強之一，點睇都係1隻芬佬股，而主要股東之一的上海實業（363），最近出手增持至逾10%股權。此外，與中芯屬同類股的上海先進，今個月底將進行上市路演，如果反應好，或會帶動中芯。<br> 至於業績方面，中芯估計今年第3季可轉虧為盈，如果能成功提早在第2季扭虧為盈，則有望市場調高其投資評級。中芯上市以來的低位為0.95元，現價1.13元仍屬低殘，一旦前景轉佳，回報率相當可觀。</p><p>花旗唱好新濠見16元</p><p>新濠（200）夥拍PBL以9億美元收購澳門賭牌，復牌後股價勁升26.4%至14.60元。如此重大投資，新濠日後的抽水動作必然頻密，股價理應有壓力。不過，花旗出報告話何鴻燊可能透過新濠將財富轉移畀兒子何猷龍，惹起市場無限憧憬。花旗定新濠目標價為16元。<br> 銀河娛樂（027）噚日亦升6.86%至5.45元。黑客提醒阿虎，銀河早前收購賭牌及配股後，股價至今未能重上配股價8元水平。早前有基金減持銀河，主要是因為擔心澳門賭場氾濫、競爭激烈，以及澳門的旅遊業未能維持強勁增長。另外，銀河未來幾年仍處於投資期，成本開支大，不但派息遙遙無期，仲可能要向股東伸手。<br> 越投（123）噚日有異動，成交增至2.43億元，股價升5.88%至1.44元。市場憧憬越投母公司將注入大型地產項目，亦有傳聞話會派高息。<br> 阿虎</p></body></html>