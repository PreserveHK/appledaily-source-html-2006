<html><header><meta charset="utf-8"><title>高層開香檳撻Q唔畀面<br>祖兒恃寵嘲吳雨點小</title></header><body><h1>高層開香檳撻Q唔畀面<br>祖兒恃寵嘲吳雨點小</h1><p>容祖兒昨日與一班英皇歌手拉隊到廣州，出席與內地唱片代理簽約儀式，祖兒的大露背是眾歌手中最性感。她又帶頭取笑開香檳走火的行政總裁吳雨，笑指他雷聲大雨點小，盡顯一姐受寵地位。廣州直擊</p><p>容祖兒、謝霆鋒、Twins、鄭希怡（Yumiko）及梁洛施等一班英皇歌手，昨日拉隊到廣州亞洲國際酒店，出席「天凱．英皇群星簽約會」，宣布英皇歌手於未來三年在內地的唱片會交由天凱唱片公司代理。<br> 當英皇唱片行政總裁吳雨與天凱唱片總經理郭子龍齊開香檳慶祝時，吳雨的香檳蓋未開就很沒勁的自行彈出，毫無氣勢可言，站在後排一班英皇歌手無不退後偷笑，祖兒與霆鋒更谷得漲紅了臉，相當不畀面。</p><p>瞓厲頸難拍照</p><p>祖兒作為英皇一姐，昨日大露背裝出現，算是衣着最性感的一個，她繼續取笑吳雨說：「真係雷聲大雨點小，佢專做啲搞笑嘢，不過佢好玩得㗎。」至於一身打扮，祖兒謂：「Casual得嚟有啲嘢睇，都幾舒服呀！」但祖兒卻無法別過臉來讓人拍照，她解釋：「我瞓厲頸呀，因為我頸骨唔多妥，要訪尋名醫治理吓先得，之前拍洗頭水廣告好驚呀，要fing頭廿幾個鐘。」</p><p>泰國拍戲增肥</p><p>霆鋒接受訪問時表示暫無出碟計劃，三月底與李心潔到橫店拍中央台新劇《大人物》，又會與洪金寶及元彪合拍《敗家仔》。提到舊女友王菲預產期快到，霆鋒即笑笑口拱手作恭喜手勢。<br> 至於Twins近日各有各忙，阿嬌在北京拍《雪山飛狐》，因天氣太乾燥，以至鼻腔潰爛及出現血塊，要吃藥治理，阿Sa則與Isabella到泰國拍《妄想》，行程輕鬆，可以不時去按摩及購物，六日肥了兩磅，對於鄭中基表示要請她與千嬅欣賞個唱，阿Sa說：「睇行程先，有時間咪去囉！」<br> 採訪、攝影：曾小嘉</p></body></html>