<html><header><meta charset="utf-8"><title>食環處：慢慢吞　食迷你雲吞</title></header><body><h1>食環處：慢慢吞　食迷你雲吞</h1><p>老實，如果唔係要交稿，都唔使旨意我行山，荒山野嶺易迷路又話有山賊，至怕行到隻積嗰吓慘吖嘛。不過慢吞吞行完城門水塘之後，我又有唔同睇法喎，一來腳程無錯係遠啲，但行嘅差不多都係平路，易應付；二來景真係超靚，撐到天咁高嘅千層樹林加埋無敵主壩View，靚到唔捨得走，行完之後心情靚靚，啪嗰碗回鍋肉墨魚汁拉麵同迷你雲吞都覺得特別好味。<br><br>記者：李智聰　攝影：譚盈傑<br>模特兒：Nick、Fanny（Salvador）</p><p>入旅遊中心了解歷史</p><p>城門水塘永遠係熱門郊遊點，星期一至七都有人行山，無嘢𠺝，條自然教育徑開發得好，水塘燒烤路標等配套設施又做到足，就梗係多人撐啦，多人捧場唔怕有山賊吖嘛。一落小巴就係城門水塘入口，方便到爆，拐入菠蘿壩之前，記得參觀城門郊野公園遊客中心，中心內有展板、標本、模型介紹附近針山、草山同城門水塘嘅歷史。信我，溫定書再行郊野公園，肯定你會更全情投入。</p><p>千層樹林列陣道旁</p><p>沿住自然教育徑行，沿途有大樹好遮陰，除咗塘景超靚外，千層樹林亦不得不睇。千層樹特色在隨樹齡增長而不斷剝落嘅樹皮，樹幹望落好似舊牆紙咁，樹皮一層又一層咁外翻跌落地，講真零零丁丁得一棵半棵戙喺度就超醜，但聚木成林就超有氣勢！第一個樹林出現喺郊遊點第5號場側邊，兩邊千層樹至少有十幾個人咁高，帶埋拖友樹下散步勁有電影浪漫Feel；另一樹景出現喺5號場同6號場之間，有小路行出水塘邊，水漲時水會浸過千層樹根部，不過我運氣唔好，撞啱水退影相，望落硬係爭啲爭啲咁。</p><p>Cutie馬騮仔通處飛</p><p>沿路去沿路返，出番菠蘿壩反方向行2個半小時左右，就會抵達城門水塘主壩，沿途綠草如茵，新鮮空氣可以大口大口吸，最過癮係可以睇吓野生動物，乜野生動物咁巴閉？咪就係跳嚟跳去最鍾意同你眼睥睥嘅馬騮仔囉！佢哋經常聯群結隊出現，全部患上過度活躍症，一時踎喺地𢱑痕，一時又飛上樹幹，加埋抵死趣怪嘅表情真係超Cutie。除咗馬騮，教育徑兩旁亦不時有牛牛出現，我發現有牛嘅地方草最靚，樹最高，不過空氣最臭，因為地下有勁多地雷！邊避地雷邊繼續行，唔覺唔覺主壩就出現眼前，塘面波平如鏡，主壩雄偉壯觀，個View咁靚梗要影多幾張相先肯走喇。</p><p>落荃灣食街搵食</p><p>行完水塘搭小巴返荃灣食街兆和街，N咁多食肆當中，數價錢經濟味道一流首選「蘭州拉麵皇」，師傅係外省人，最勁整刀削麵，自細「練刀」刀法如神，佢話：「我哋主要提供川滬小吃，出名大件夾抵食，整一碗刀削麵，我起碼要削40刀㗎。」單呢份誠意抵撐有餘，何況自製拉麵又確實勁有特色，回鍋肉配墨魚汁拉麵已經夠過癮，每碗30粒嘅迷你雲吞亦勁飽肚，慢吞吞行完成日山，再慢吞吞歎呢碗雲吞，簡直好味到爆呀。</p><p>蘭州拉麵皇（26121528）<br> 地址：荃灣兆和街34號地下<br> 營業時間：11:00am-11:30pm<br> 座位：45個</p></body></html>