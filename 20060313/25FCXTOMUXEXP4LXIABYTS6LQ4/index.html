<html><header><meta charset="utf-8"><title>手機Sale評盡CeBIT三強　好快打殘DC</title></header><body><h1>手機Sale評盡CeBIT三強　好快打殘DC</h1><p>以高科技為題材嘅全球大型展覽──「CeBIT2006」，雖然開幕至3月15日先正式結束，但係最矚目嘅IT產品，早已於3月9日統統曝光！其中，SAMSUNG部1,000萬像素影相手機即時引起咗全場哄動，連本地「機民」都驚訝咁話：「唔通三星玩殘咗DC？」老實講，分唇實唔實用，已非今日談論話題；反而，手機喺未來會否拋離或取替DC地位，就更多人想知！	<br>記者：陳國輝</p><p>今屆CeBIT依然由SAMSUNG大玩獨腳戲，與往年唔同嘅係，佢唔再以量取勝，單憑1,000萬像素嘅B600以及8GB容量手機i310，足以令全場機民流到一地口水！除咗SAMSUNG，有主場之利嘅BenQ-SIEMENS則採取鋪天蓋地式機海戰術，一次過發表十幾款新機，睇埋其他機，簡直驚訝手機功能竟進化至可超越DC嘅地步，實在可怕！今日記者就搵嚟DC、手機及改機界資深「機民」，為CeBIT強作逐一解說！</p><p>千萬像素夠嚇人</p><p>打從04年起，三星已發表過當時全球NO.1嘅320萬像素機王，直至再發表500萬、700萬甚至800萬像，依然由佢帶頭！今次B600挾1,000萬像素之餘，更具備3×光學變焦，相對現時DC界普遍玩緊嘅700或800萬像素機款，功能上可說有過之而無不及！<br> 規格：CDMA制式、1,000萬像素鏡頭、3倍光學變焦、DMB手機電視技術</p><p>DSLR都係一千萬像素左右，手機由VGA玩上一千萬，都只係短短四年時間，發展速度咁驚人，已經打殘咗班中低階DC！</p><p>8GB容量歎Movie</p><p>鬥大容量者，不外乎MP3或者PMP，但近期連手機都話參戰玩「增磅」，好似SAMSUNGi310就激增為8GB，聽落已夠恐怖！外形跟上代i300都幾似，玩Music為主，機身附設旋轉按鍵，方便點歌之餘，感覺十足iPod「ClickWheel」，話佢力挑PMP地位，絕不過份！<br> 規格：GSM三頻、6萬5千色芒、Windows5.0系統、8GBHDD、200萬像素鏡頭</p><p>上個月至返咗部3GB手機i300，乜咁快又玩上8GB？容量咁勁，最好梗係抄大量Movie同MP3落機慢慢歎啦，甚至當佢為商務機用都適合！</p><p>SHARP型盡口碑</p><p>齋睇機面上嘅密集式波波紋，重以為「黃金戰士」上身，手感過足癮！跟早前於先達曝光嘅804SH一樣，唔玩分唇主導，純靠外觀就攞足分；除機面，揭蓋入面繼續玩Design，配以冰冷冷嘅金屬面板，以及輕觸式數字鍵，形象有啲似摩記V3咁高檔！<br> 規格：WCDMA/GSM三頻、26萬色芒、130萬像素鏡頭、視像通話、金屬鍵盤</p><p>香港人口味都幾奄尖，就算功能唔勁，但係最緊要外形靚仔！呢期最型手機必定係日產SHARP，佢每次見街即成為潮流指標，睇怕770SH都唔例外！</p><p>CeBIT滄海遺珠大搜查<br>550SH入門格</p><p>甚少見SHARP用上直身機設計，按鍵排列相當工整，擺明係一部入門級手機，幸好賣相相當不俗，值得留意！</p><p>E61機頂播歌</p><p>呢部手機認真頂癮，事關MP3掣通常設於屏幕下面，而BenQ-SIEMENS好突破性咁安排喺機頂，睇落應該用得更暢快！</p><p>EL71型格滑蓋</p><p>BenQ-SIEMENS另一款新作，採用Proslide半自動滑蓋設計，配備130萬素鏡頭及MP3功能，外形及功能均有所突破。</p><p>X3000有驚喜</p><p>德國GRUNDIG自從推出第一款機能普通嘅滑蓋機後，第二部嘅鏡頭即勁上320萬像素，絕對驚喜！</p></body></html>