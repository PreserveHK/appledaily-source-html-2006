<html><header><meta charset="utf-8"><title>大鼻妹成長誌</title></header><body><h1>大鼻妹成長誌</h1><p>B女跌落床</p><p>「影呢張嘅時候，我瞓喺媽咪間房張床上面，唔知點樣碌咗落床，媽媽聽到噗一聲，嚇到即刻喺大廳度飛入嚟，但我係冇喊到，仲擺番床上瞓覺嘅姿勢，一模一樣黐咗喺地下，又冇聲喎，媽媽嚇到死，夜麻麻抱住我去醫院睇急症，但醫生check完，話我乜事都冇。」</p><p>歲半餓奶奶</p><p>「呢度係我伯父屋企，嗰日我好奀皮，要扮大人行路，媽媽抱咗我落車仔，相入面對手係佢嚟，佢拍緊手掌引我向前爬。啲BB要四個鐘頭飲一次奶，但以前媽媽要做嘢，有時佢好忙，試過有次過咗八個鐘都唔記得餵奶畀我飲，我又係冇聲喎，後尾媽媽突然醒起唔記得餵奶，幾驚我餓暈咗呀！」</p><p>3歲甫士王</p><p>「呢度係愉景灣嚟㗎，我阿姨住喺度，嗰日媽媽帶我去佢屋企玩，喺間屋出面影相。其實我記唔到當時點喇，先得嗰三歲，但媽媽話佢嗌『Fiona，影相啦』，我就擺咗個咁嘅甫士出嚟，舉起兩隻手唔知想點，好搞笑。媽媽仲話我影二十張相，二十張都可以唔同甫士㗎！」</p><p>4歲歌唱家</p><p>「影呢張相嗰陣我應該係讀緊幼稚園，媽咪帶我去街時影落嘅，但個口唔知想點，唔知係咪唱緊歌呢？我細個好鍾意唱歌㗎，屋企得我一個女，平時都冇小朋友陪我玩，次次一去親戚屋企，見到啲表哥表妹，就搏晒命係咁唱歌畀人聽。雖然咁細個咋，但嗰時我已經識唱好多歌。」</p><p>24歲扮娜姐</p><p>女大十八變，去年底薛凱琪在音樂會上身穿超短牛仔熱褲配魚網絲襪扮麥當娜，非常煞食，不過其大鼻子和嘟嘴表情似乎二十多年不變。</p></body></html>