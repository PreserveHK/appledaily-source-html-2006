<html><header><meta charset="utf-8"><title>三星行水埋牙搶客最薄鬥最強</title></header><body><h1>三星行水埋牙搶客最薄鬥最強</h1><p>最近三星落力推出滑蓋式手機，仲愈來愈多款式選擇，今個星期就有2部三星滑蓋機現身，仲上演一場三星手機內訌，事關分別屬行機嘅D808同水機嘅D820，竟然同期上場，一部就玩全球最薄滑蓋機，另一部就賣扭鏡多分唇。到底鹿死誰手？即刻去片！<br>記者：許福合<br>攝影：楊錦文</p><p>薄得嚟夠高貴</p><p>兩者相比，屬行貨嘅D808似乎更有心思，除挾全球最薄滑蓋手機外，同樣黑色機身，不過兩邊加上銀框，感覺亦高檔得多！手感方面相當唔錯，不過當拉開鍵盤，就略嫌鍵盤太短，要按鍵唔係太就手。相機方面，內置130萬像素鏡頭，鏡頭旁邊亦設有自拍鏡，兼配搭4倍數碼變焦。影相時覺得顯示畫面略為暗，不過反應就夠晒快。機身雖不設卡槽，不過就內置80MB記憶體，算勉勉強強夠用。</p><p>D808Profile</p><p>制式：GSM三頻<br> 屏幕：2.12"（26萬色）<br> 體積：97×52×14.9mm<br> 重量：98g<br> 主要功能：130萬像素、80MB記憶、MP3鈴聲<br> 查詢：三星（28626001）</p><p>規格更高檔</p><p>D820雖不是最薄滑蓋手機，不過機身厚度亦只有15.2mm，定位其實比D808更高，所以機身使用上「專家」級黑色，再配備高檔功能，首先將鍵盤拉下，機背可以見到130萬像素鏡頭，特別之處係可以將鏡頭前後扭動，方便用家玩自拍，而拍出來相片質素唔錯，真係可媲美DC相機！隨機亦見到比較特別配件，提供AV線TV-Out功能，拍出來相片或影片，就可以直接喺電視上欣賞，加上內置文件瀏覽功能，白領都啱用。</p><p>D820Profile</p><p>制式：GSM三頻<br> 體積：99×51×15.2mm<br> 重量：93g<br> 屏幕：2.2吋26萬色TFT<br> 主要功能：130萬像素、MP3鈴聲<br> 售賣點：T-OneMobile（26289090）</p><p>埋身肉搏<br>鬥尺寸</p><p>要比較長度，就以D808略勝，大約短2mm左右，要放落褲袋應該都會輕鬆啲。</p><p>鬥纖薄</p><p>當講到機身薄，一樣係D808贏，不過其實相差好少，只差0.3mm。</p><p>鬥影相</p><p>D820鏡頭可以反轉自拍。影相部份其實差唔多，不過D820個鏡頭可以扭轉，明顯略勝一回。</p><p>鬥儲存</p><p>D808內置80MB，不過無記憶卡，相反，D820無內置記憶，不過就可以使用microSD，算係打個平手。</p><p>相片測試</p><p>比較之下，相片其實相差不遠，D808主要係室內嘅色溫問題，而D820近攝時，有輕微變形情況。</p><p>鏡頭以外</p><p>D820貴為水貨新貴，自然特別搶手，要借出一部嚟試機兼拍照，真係有啲難度。幸好最後都搵到部未有客攞嘅D820，不過真係裙拉褲甩。</p></body></html>