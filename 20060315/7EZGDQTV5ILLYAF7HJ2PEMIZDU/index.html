<html><header><meta charset="utf-8"><title>食環處：雜技大廚拉茶拋餅好軟滑</title></header><body><h1>食環處：雜技大廚拉茶拋餅好軟滑</h1><p>聽聞於諾士佛階天文台圍的馬泰餐廳有位大廚Sakthi，不但煮得一手好的馬來西亞菜式，拋薄餅易如反掌，而且仲係拉茶高手。訪問當日，Sakthi即席表演拉茶，上拉下拉好似都無乜新意，膽粗粗問︰「夠唔夠膽挑戰高難度？」「NoProblem！」<br>記者︰方綺君<br>攝影︰楊錦文<br>Model︰Winnie（Salvador）</p><p>東方cappuccino愈拉愈滑</p><p>拉茶靠上拉下拉，來回約6次，做出香滑的效果和豐富的泡沫，一直有東方cappuccino之美譽。馬泰大廚Sakthi是馬拉人，來港13年，一般拉茶師傅都只會拉到約四呎，今次Sakthi越級挑戰五呎，先拉拉筋熱熱身。Ready？Go！<br> 左拉右拉拉到盡，四呎多啲，Sakthi有少許失望，惟有安慰一句︰「Heyman，takeiteasy！」<br> 用來拉茶的兩個杯一定要師傅hold住，除非手長，要拉到5呎難度都頗高，再量量Sakthi手臂伸直距離，都有四呎半，已經打破自己紀錄喇！</p><p>凌空拋粉糰10秒變薄餅</p><p>見拉茶挑戰5呎失敗，Sakthi表演拋薄餅挽回面子。拋薄餅大家見得多，但係又知唔知道點解要上拋下拋？將預先搓好的麵糰拋開，成為一塊薄薄的皮，再加上後期燒烤就會做出鬆化的口感。要麵糰拋得勻稱絕對要考師傅的功力，拋到一邊厚一邊薄會影響烤出來的層次和口感。見Sakthi三兩下手勢，凌空一拋，唔使10秒即做好，今次仲唔威番一次！</p><p>光良激讚似家鄉菜</p><p>馬泰結合了馬來西亞及泰國傳統風味，負責人謂近排紅爆的光良幾天前曾光顧。光良係地道馬來西亞人，𠵱家到香港發展當然掛住家鄉菜，當日就點咗馬來椰汁辣飯，對送飯的配料參巴魚乾情有獨鍾。負責人︰「光良話味道仲好過喺馬來西亞食嗰啲，追住問Sakthi到底有乜秘方。」參巴魚乾用馬來西亞特辣參巴醬、椰絲、香茅、洋葱、蒜茸等材料製成，汁料的精華全都被魚乾吸收，是馬來西亞地道小食。聽到光良讚，Sakthi笑騎騎︰「Well，佢畀面啫！」</p><p>拉茶（MasalaTea）$20</p><p>用馬來西亞茶葉及印度甜奶，再加上Sakthi左拉右拉，入口澀澀哋，再而嚐到甘味，跟住就係香滑，三重口感，難怪被讚為東方cappuccino。</p><p>油鬆餅$20</p><p>即叫即做新鮮熱辣又鬆軟，特別選用易揮發的牛油（IndiaGeeButter），不但健康，吃完雙手都不會油膩。</p><p>a.自創菜式：南瓜甘笋粟米餅　$55</p><p>是大廚Sakthi自創的頭盤小食，以南瓜茸、甘笋和粟米粒炸，表面香脆，內裏煙韌，配以秘製酸甜辣汁，口感層次一流。</p><p>b.泰式咖喱炒蟹　$155</p><p>足一斤半肉蟹已經夠吸引，咖喱汁用椰汁取代花奶，令咖喱味帶椰香，再混合雞蛋碎，配油鬆餅一齊食，配搭天衣無縫。</p><p>c.光良推介：馬來椰汁辣飯　$60</p><p>用椰汁撈飯，飯香加椰香食多幾碟都仲得，拌吃的配料有參巴魚乾和巴東牛肉等，巴東牛肉是將切片牛肉用甜黑豉油炒。可以個別order。</p><p>d.泰式燒雞　$90</p><p>馬泰最新菜式，選用本地雞場新鮮雞，每隻雞重約兩斤半，肉質新鮮，用香茅、南薑、蒜茸等醃料醃一天。焗15分鐘後再用烤箱燒，雞的表面脆口，加上甜酸醬食。一天只會賣6至8隻，想食最好預訂。</p><p>e.酸辣粉絲沙律　$48</p><p>開胃前菜，用青口汁加指天椒汁做汁料，味道集辣、麻和香於一身。有泰國西柚、乾葱頭、木耳、蝦米等，主角粉絲經大廚的特別處理，零舍彈牙、爽口。</p><p>食客話……</p><p>SakthiProfile</p><p>居港13年，分別於馬來西亞和香港任職10多年廚師，合共接近30年的入廚經驗，在香港曾出任多間馬來及泰式餐廳的主廚或總廚，擅長結合傳統和新穎煮法創出新菜式。</p><p>馬泰MaiThai<br> 地址︰尖沙嘴天文台圍環海大廈地下諾士佛廣場L及M舖<br> 電話︰23694033</p></body></html>