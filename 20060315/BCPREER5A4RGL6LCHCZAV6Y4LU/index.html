<html><header><meta charset="utf-8"><title>爆機狂迷：電影未上遊戲先到3D松鼠救世靠條尾</title></header><body><h1>爆機狂迷：電影未上遊戲先到3D松鼠救世靠條尾</h1><p>四年前喺一片看淡下轟動全球，全CG動畫《冰河世紀》總累積票房達三億八千萬美元。其續集《冰河世紀2》（IceAge2：TheMeltdown）亦將於月尾在港公映，同名遊戲更比電影先推出，讓抵死頂癮嘅松鼠仔Scrat做先頭部隊，喺全3D嘅冰封世界度冒險，拯救一班可愛同伴！	<br><br>文：陳福榮</p><p>上集《冰河世紀》講一萬年前冰河時代，三隻史前動物老友長毛象文輝、劍齒虎大阿哥同樹獺森仔，為咗護送一名獵人小孩尋找父母，繼而進行可歌可泣嘅冒險歷程，最後仲成為咗生死之交㖭！到今集就講各地冰塊快將溶解，所有冰河時期動物都非常雀躍迎接水上世界嘅來臨，希望可以從噴泉、流水與激流當中過着非常寫意嘅生活。然而素來機警嘅長毛象三人眾，察覺到離佢哋不遠嘅溶冰將會形成洪水，淹蓋這片樂土，為咗設法拯救所有動物，帶大家迅速離開，惟有借助鬼馬松鼠仔（Scrat）及各種大自然野生力量。</p><p>動作繁多生鬼有趣</p><p>今集主角係新增設角色鬼馬松鼠仔Scrat，除咗一般追趕跑跳碰外，仲為玩家加插咗好多較有特色動作，例如擺尾跳躍、擺尾攻擊、挖掘、游水、嗅着來查探等，此外亦會多番使用雙手捉住攀藤過去嘅動作。玩家不但要同嘍囉敵人戰鬥，唔少場合更要應付體型龐大波士，一個不留神就會被佢撞到暈陀陀，到時盞死得仲快，所以隨時都要打醒十二分精神。唔想咁易死嘅話，平時就要盡量拎多啲硬殼果或者小石頭以備不時之需。</p><p>情節跟電影老友可照用</p><p>由於劇情係以松鼠仔解救被困嘅三名老友作開端，所以只要救到長毛象、劍齒虎和樹獺之後，就能夠再以佢哋嚟解救其他冰河動物，將整個世界從洪水危機中拯救過來。玩遊戲嘅一大好處，就係可以提早感受到故事大綱，熟習《冰河世紀2》電影內容，率先與四位動物朋友進行冒險旅程之餘，還使松鼠仔坐上英雄寶座帶其他動物走出冰河時期。而且當成功打開有關條件，就可玩到類似《DDR》嘅小遊戲。</p><p>手提版同期登場</p><p>不單止有畫面較佳嘅PC版，同期仲會推出NDS同GBA兩款手提版遊戲。NDS版畫面當然較GBA勝一籌，視點好多時都因應有啲3D效果而作些微變化，算係無咁齋，至於GBA唔使我講都知肯定係平面操作，如果閣下喜歡如《孖寶兄弟》般嘅2D動作Game嘅話，值得一試。</p><p>PROFILE</p><p>遊戲類型：動作<br> 對應機種：PC、GBA、NDS<br> 遊玩人數：1人<br> 售價：PC（$168）、GBA（$230）、NDS（$250）<br> <br> (C)2006TwentiethCenturyFoxFilmCorporation.Allrightsreserved.</p><p>個人評價</p><p>《冰河世紀2》擺明同一般跟電影同步推出嘅遊戲差唔多，操作同系統都係近年比較熟口面嘅3D動作方式，如果唔係松鼠仔有啲特別動作就真係普通過普通咯。畫面方面，因為要設合番原始味較重世界觀，再者幾名主角個設定都太有特色，所以唔算好吸引，幸好有啲Detail位都做得唔錯，粗中帶幼非完全亂來。最大特點係基本上跟原著嚟做，仲加咗啲諗頭好到嘅小遊戲，未至於不值一玩，如果鍾意呢套戲就一定要親身試吓。</p></body></html>