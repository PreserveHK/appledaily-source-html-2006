<html><header><meta charset="utf-8"><title>數碼影音：DC拍片夾盡三大潮機</title></header><body><h1>數碼影音：DC拍片夾盡三大潮機</h1><p>腦場土炮DC，硬係有難登大雅之堂感覺，不過最近香港「腦」品牌SPEED，推出筆者認為首部土炮「真．DC」嘅α．50－－PanasonicCCD搭PENTAX靚鏡，用料已令人信心十足，加上有DC界首創嘅ASF、MOV及AVI三種Movie格式「自選台」，能夾盡市面至潮玩物如PSP、iPodVideo同PocketPC，影片拍完仲可即時放落去流動播放媒體度睇番；更正係維持SPEED大件夾抵食嘅$1,680平機價，好叫大家隨便起筷！<br>記者：朱崇德<br>攝影：譚盈傑<br>ImageBoy：Chris</p><p>AV場內Sales一攞部α．50上手，第一樣驚喜就係發現佢同時對應ASF、MOV及AVI等三種Movie格式！佢哋話強如日本DV級數碼相機，都只係得一種格式選擇，如果要將數碼相機內的影片放入隨身播放機，好多時都要用電腦經軟件轉Format；α．50所用的ASF及AVI，就係PC最常見嘅《MediaPlayer》及《RealPlayer》對應格式，至於MOV則方便Mac機玩家，放入《Quicktime》就播到。至於影片解析度，分別有640×480及320×240兩種，差不多等同DVD同VCD嘅分野。</p><p>日本靚餡影得Pro</p><p>講到相機最大改進，係機身使用了全金屬設計，再加炭黑色纖薄機身，真係有幾分日本大廠機味道；內涵方面，一樣向「日本」方面發展，530萬像素CCD感光元件取經自Panasonic，為咗提高相片的像質，鏡頭亦起用了PENTAX的出品，光學變焦3×、數碼變焦4×（合共12×），加埋+/-兩級曝光補償系統，真係幾專業，初步測試相片成像相當滑淨，相對腦場DC嘅CMOS舊世代，完全不可同日而語！機身電池使用專式鋰電，雖只得820mAh都玩到成日，算幾慳電，儲存媒體使用SD，內置亦有32MB記憶體，唯一敗筆是2.5"LCD稍欠精細，真係有啲反映唔出「強拍」的特質！</p><p>試相區<br>色彩有層次　高反差勁得</p><p>咪睇一片矮樹叢好易影，考究處係一隻綠色要顯現不同層次。大家留意樹底暗位，冇「死黑」！重要見到枯葉，「雙P」合璧，唔嘢少！</p><p>大背光照影冇問題</p><p>背光情況下，相片EV值要+1就點都走唔甩；留意樹幹仲見到樹皮紋及濃濃的啡色，相機的分析能力算幾高。</p><p>隨身播用家試玩報告</p><p>達達（PSP/PMP玩家）：AVI格式最啱播<br> 自己壓片睇就玩得多，自己拍返嚟睇都係首次！除PSP外，一般PMP大多對應AVI格式，不過腦場內幾百蚊一部的所謂PMP，可能解碼ChipsSet偷工減料，試玩時發現並唔係部部對應！</p><p>Chris（iPod玩家）：勁難搵MOV錄片</p><p>我都有類似情況，要喺𠵱家市場上搵部對應iPod的MOV影像格式DC，真係談何容易，佢係我見到嘅首部！試播效果有少少起格，不過平時自己壓片都有類似情況，我諗唔關部DC事啩！</p><p>Tony（PPC玩家）：高速畫面跟得上</p><p>玩PPC，相對佢哋兩位好似幸福啲，基本ASF、AVI同MOV嘅播放都冇乜問題，畫質感覺幾細膩，最緊要係好多高速移動畫面都幾跟得上，以「機仔」Movie嚟講，算做得唔錯。</p><p>鏡頭以外</p><p>試拍時，影滿1GB時發現唔夠電，以為跪咗喺度；點知佢原來用富士NP-40鋰電，落AV場竟然借到代用電，買粒新電都係幾十蚊，所以「聯合國」都有佢嘅好處！</p><p>PROFILE</p><p>CCD：530萬像素（插值1,000萬）<br> 變焦：3×光學、4×數碼<br> LCD：2.5"<br> 儲存：SD卡（內置32MB）<br> 尺寸：94×61×27mm<br> 重量：135g<br> 查詢：3C（35149310）</p></body></html>