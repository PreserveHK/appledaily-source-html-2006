<html><header><meta charset="utf-8"><title>Hea：萬萬聲識個Friend$1.5溝到女</title></header><body><h1>Hea：萬萬聲識個Friend$1.5溝到女</h1><p>互動節目《交友空間》玩網上兼電視真人亮相，巴閉嘅話，擺低$1.5Send個SMS就有機會成功媾女；面皮夠厚嘅話，申請做節目嘉賓仲可以上電視公開求婚㖭，唔單止盞鬼，仲引證友情絕對可以量化，因為有網友居然一個月花咗5位數字狂SendSMS！萬萬聲識個Friend，邊個仲敢話友情無價，友情絕對有價喇！<br>記者：羅灝汶<br>攝影：陳陶鈞、何家亮<br>模特兒：Phyllis&amp;Jason</p><p>求埋婚畀你睇</p><p>大俠夫婦玩《交友空間》有一段日子，未正式註冊結婚嘅佢哋已經生咗個超級可愛BB，所以決定申請做嘉賓，當住N咁多個觀眾公開求婚喇：「唔好以為只有單身人士先會玩交友，夫婦情侶都可以玩㗎，咁多人見證我求婚喎，幾威呀。」</p><p>見到真人玩得投入</p><p>網上交友成風，之前有ICQ、MSN，friendster、YAHOO!友緣人等等，如果你連熱爆嘅QQ都玩到厭的話，不妨試試網絡同電視平台合而為一嘅新玩意！講緊嘅係互動電視舉辦嘅交友節目《交友空間》，節目過癮在有線電視27台、寬頻電視47台兼互聯網上同步播放，觀眾可以睇住電視發送SMS或登入網站Chatroom同主持人、嘉賓吹水，更加可以用Webcam同3G服務互相見面，好過你成日一支公對住個Mon，儍吓儍吓唔知自己識咗啲乜嘢Friend，話晒見到個真人喺電視螢光幕裏面曉行曉走曉郁，安全感同投入感都大啲喇。<br> 話明交友，會唔會交着損友㗎？主持人Mifa（人稱棉花）斬釘截鐵咁話：「一定唔會！成個節目時段，無論網友同觀眾都一定要守規矩，唔會有過火或者挑逗性言詞出現，你可以當呢個係媾女節目，但我認為呢個係真正俾人結識朋友嘅平台。」點講都好喇，畀$1.5就有機會識女仔，仲要有辦你睇見埋真身喎，呢$1.5，抵畀喇！</p><p>Model大讚好玩！<br>Phyllis慘被揶揄賓賓</p><p>問心嗰句，玩得《交友空間》女仔一定係搶手貨，Phyllis一出場就立即迷倒唔少觀眾同網友，短時間內有大量SMS湧入，多到Mifa讀都讀唔切，厲害。</p><p>玩後感</p><p>「好得意，直接見到觀眾好過癮，Mifa仲叫我試吓做客席主持㖭！對網上交友呢類玩意開始改觀，以前一直認為淨係俾單身男人識女仔，原來觀眾層面都好廣㗎。」</p><p>Jason被人話攣</p><p>相比起Phyllis，Jason就比較怕羞又唔敢講嘢，激到Mifa成個彈起：「撩極佢講嘢都係一句起兩個止，咁怕醜點交友呀？」又係嘅，大膽先識到朋友吖嘛。</p><p>玩後感</p><p>「估唔到有人問我『斷背』問題，搞到我都唔知點答好，不過都幾好玩、幾搞笑。我會想試吓SendSMS上嚟，唔使對住鏡頭就唔會咁怕醜。」</p><p>知心網友有嘢講</p><p>點玩？</p><p>1.Click入「交友空間」網站 http://www.tictv.com/dating/chi/index.php，登記成為會員。 </p><p>2.逢周一至周六11:30pm-1:00am有直播時段，逢周一至周五Mifa做女主持，星期六Sean做男主持，只要喺直播時段內用手機發送訊息到506506（每次$1.5），就可以同主持同嘉賓傾偈，主持會透過桌上電腦讀取觀眾SMS。<br> <br> 3.「交友空間」網站亦設Chatroom（周一至周六11:30pm-4:40am）供各會員網上交談，想上電視做嘉賓可以到留言板留言，主持會安排聯絡。網上觀眾免費收看節目，想網上發送SMS就要另行用信用卡購買點數。</p><p>其他交友網推介</p><p>N咁多個交友網，邊個最好玩先？我最鍾意網上交友（媾女！），發覺唔少女仔都鍾意Post張鬆郁矇「靚」相上網，約出街先發覺中伏，唉～識唔識到靚女、交唔交到好友，講真都好睇彩數。</p><p>1.YAHOO!友緣人</p><p>除有相為證、成功故事外，仲有「交友搜尋」Function，分「我是女，找男」、「我是男，找女」、「男找男/Gay」、「女找女/女同志」，照顧周到喎。<br>  http://hk.personals.yahoo.com/pers/nothome.html </p><p>2.ECFriend</p><p>我認為係全港最成功嘅交友網站，超多香港會員，入面好多靚仔靚女相，不過最疑惑當中一啲自稱Model嘅是否真有其人，好多時我Send電郵畀佢哋都石沉大海，要落多啲嘴頭畀多啲心機喇。<br>  http://www.ecfriend.com </p><p>3.friendster</p><p>一加入friendster，你就可以從6個會員的人際網絡中認識到當中的任何朋友，從而令到自己的人際網絡無限大，理念上大膽創新，加上係個外國網站，唔會淨係局限認識香港朋友咁悶。<br>  http://www.friendster.com </p></body></html>