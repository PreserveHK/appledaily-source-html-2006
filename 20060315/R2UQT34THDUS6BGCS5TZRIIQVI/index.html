<html><header><meta charset="utf-8"><title>金手指：為香港姊妹一戰</title></header><body><h1>金手指：為香港姊妹一戰</h1><p>《金手指》這一欄，一向都以輕鬆的心情談及世上大事。由祖國能源危機到禽流感，由惡性通貨膨脹到反恐戰爭都開過玩笑。不過今日真係要好認真，同大家講一個對男女平等有極大威脅嘅民粹建議。<br> 上個禮拜三八婦女節，有一班冇事做的人大叫，要為香港姊妹們爭取每月一次嘅所謂「月經假」。呢個建議不單唔會幫姊妹們改善生活水準，仲會建立一個「男女因生理分別，所以根本沒可能在工作表現上平等」嘅誤解。</p><p>一個建議推翻女權信念</p><p>自小父母便灌輸「雖然男女與生俱來生理分別，不過在職業上男女平等，whatmencando，womencantoo。」相信很多香港家長都有同自己小朋友講呢個信念。我父母給妹妹家姐和我最好的教育機會，反映了他們深信這理念，而我家中兩名女將都懂得把握機會，𠵱家兩個都係Dr.孫，為人民服務。我呢個男丁反而失手，淪為一個財經口水佬（不過我都引以為榮）。<br> 所以聽到啲白癡話要落實一個肯定「男女因生理分別，所以根本沒可能在工作表現上平等」的政策，隻金手指即刻激到彈起。佢哋話南韓及日本都有所謂「月經假」，所以我們香港也要有！佢哋有沒有想過，南韓及日本都是嚴重歧視女性的社會，覺得男女在工作表現上沒可能平等。「月經假」反映了這個歧視心態。我哋香港人可以接受這個謬論嗎？<br> 現今社會，男女生理分別根本不是影響工作表現的因素。十九世紀末，女權運動爭取男女平等對待，就是建基於男女生理分別不會影響女性比男性的能力。民粹政客一個「月經假」建議，就推翻了這個信念，點都諗唔到有人竟可以這麼戇居。<br> 最後，孫柏文希望那些支持「月經假」的人士，可以向他們的女兒說：「阿女，因為你的身體構造，你永遠都比不上男人，唔好爭取男女平等，不如跟我上街去肯定男女因生理而沒可能平等吧。」如果他們真的可以向女兒說這句話，孫柏文也會收起隻金手指，唔再去篤爆佢哋。<br> 孫柏文</p></body></html>