<html><header><meta charset="utf-8"><title>田二少下台 - 左丁山</title></header><body><h1>田二少下台 - 左丁山</h1><p>九鐵高級行政人員逼宮，田北辰立即向曾特首請辭，辭職生效日期由特首決定。特首相信萬萬料不到佢收服本地左派倒曾暗湧之後，滿肚密圈籌劃添馬艦項目上馬之際，九鐵竟然整單咁嘅嘢畀佢歎，你話佢唔暗地裏火滾就假嘅。特首辦公室/特首心戰室呢次有乜好計善後呢？認真頭痛。</p><p>照左丁山睇，曾特首應該立即批准田北辰辭職，以免事件拖落去，損害特首民望與管理時間（managementtime），九鐵內部並無致命傷，只不過係田二少作風過於強悍，令行政高層忍無可忍啫，田少一離職，呢批高層都會知道得罪政府，唔會有前途，邊度敢再起飛腳，一定搏命做好啲，以免再有大件事爆出嚟，畀政府一個好藉口將佢哋炒晒。但如果特首係要保住田二少，呢班人騎虎難下，一係採取不合作態度，一係立即辭職鬆人。正是兩害相權取其輕，在此時刻，特首棄帥保車，是為上策。至於如何對付呢班作反嘅行政人員，慢慢嚟啦，吼準時機逐隻搣，政府佔盡優勢。此並非左丁山黑心，而係古今中外之造反派下場，盡皆如此。<br> 請阿田少鬆人，特首不如立即委派錢果豐博士做埋九鐵主席，大家都知道錢博士作風係唔會日日插手行政事務嘅，九鐵班高層可以放心，繼續做下去先。至於地鐵由邊位擔任主席呀，是但啦，搵位好好先生如黃保欣、鄭漢鈞、葉錫安、艾爾敦呢類退休人士咪得囉！<br> 田二少下台，有後遺症㗎！明年特首選舉之後，預料環境運輸及工務局局長廖秀冬冇得留低，廖大小姐係環保專家，但香港空氣污染不斷惡化，工程界人士對廖小姐嘖有煩言，唔信可以私底下問何鍾泰議員。至於運輸，的士小巴用石油氣，政府嘅津貼政策闖禍，未能解決，公共交通方面，巴士車費可加可減機制成為笑話，再加埋佢管九鐵又坐在九鐵管理局之內，完全冇法子疏導田二少與管理層之緊張關係，為特首添煩添亂，請問廖小姐做局長，有邊瓣掂呢？</p></body></html>