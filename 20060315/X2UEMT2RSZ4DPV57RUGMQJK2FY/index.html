<html><header><meta charset="utf-8"><title>滑雪の旅（五） - 谷德昭</title></header><body><h1>滑雪の旅（五） - 谷德昭</h1><p>輕井沢除了有雪滑、有溫泉浸、有好嘢食、交通方便之外，尚有一項人冇我有的秘密武器，原來輕井沢不止是一個悠閒的度假勝地，還是一個時裝的集散地，就在滑雪場附近有一個大型購物商場，其中大部份是Outlet，不乏大家熟悉的牌子，Levi's、adidas、Puma、Nike、Columbia、Beams、Oakley、Timberland、ArnoldPalmer甚至Armani。</p><p>貨色並不是最頂尖兒的新款，應該是應季的東京月下貨，Wyman睇怕就唔會太吼，但勝在地方夠大，環境又優美，仲好有尋寶感，Shop得都好過癮。話明係Outlet，一定有折頭，大部份貨品由半價起，冇聽錯，半價起，仲要有陣時搵到啲無厘頭單頭Sample貨品，Size仲要大到啱我着，終於講咗話唔買唔買又係買到一袋二袋。<br> 最開心係買到一條滑雪打底褲，類似特技人着嗰啲，大髀、膝頭、尾龍骨都有護墊，質料有承托力，將兩邊股肉緊緊包住，「登」聲坐落地都唔會傷。這次滑雪技術大有進步，這條滑雪打底褲居功至偉。<br> 如果閣下的女友是購物狂，敬請避開輕井沢，否則滑雪の旅變成出血の旅，卡數有排還。</p></body></html>