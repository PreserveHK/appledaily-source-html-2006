<html><header><meta charset="utf-8"><title>數碼影音：iAudio64GB+鏡面　明撼iPodnano</title></header><body><h1>數碼影音：iAudio64GB+鏡面　明撼iPodnano</h1><p>自從蘋果電腦推出iPodnano以嚟，受到各級玩家吹捧，幾乎人人都想擁有一部，自然吸引到唔少廠商偷師，今次就由韓國品牌CowoniAUDIO出招。iAUDIO一向喺外形上都落足心機，深得唔少用家歡心，今回參考過nano所推出嘅iAUDIO6，相比之下功能更強勁，對於嫌nano外強內弱嘅玩家嚟講，算係唔錯嘅選擇。<br><br>記者：許福合<br>攝影：陳盛臣<br>ImageGirl：Dicky</p><p>韓國MP3機一向都有唔錯嘅評價，而CowoniAUDIO推出機種外形一向都唔錯，好得用家歡心，所以今次iAUDIO6令筆者實在相當期待。<br> 一揸上手玩過後，感覺上真係比好多MP3機或PMP搶眼得多，由用料到顏色搭檔，都透出點點高貴味道，而且唔止賣相了得，機能亦算交足功課，唯一要彈係個芒太細，得1.3"，睇片睇相都唔夠清楚。</p><p>4GB儲千首歌</p><p>iAUDIO6主要係黑色，另加銀色作邊框，睇落就無咁單調；打平睇真係同nano有啲相似，大小亦接近。不過當打橫一睇，nano嘅煞食纖薄仍贏一條街！老實講，iAUDIO6機身約如一粒AA電，其實唔算太厚，即使用家唔用頸繩，要放落褲袋亦好輕鬆。同nano一樣，內置4GB容量，約可儲存1,000首歌，即係100隻CD都放得落，聽足一日都仲得！機身咁細，理所當然用上內置電池，不過連續播放仍可聽到20個鐘！</p><p>輕觸按掣不遜iPod</p><p>iAUDIO6使用1.3吋26萬色OLED顯示屏，解像度為160×128，實際試用時，筆者就發現以夠光見稱嘅OLED竟然唔夠光！光度弱就令視覺效果差咗。講到比較特別嘅，係機面所使用嘅SwingTouch鍵，聽個名好似好高深，其實用落同iPod個ClickWheel好相似，操作時都係輕輕一按就搞掂，不過iAUDIO6設計用落明顯較敏感，唔覺意一按就按多咗幾吓，所以設定完成後記得要撥去Hold掣。同好多PMP相同，iAUDIO6論功能其實都差唔多，支援多種音樂播放，影片可以睇到MPEG4同AVI，亦可以睇相同TXT文字檔，加埋錄音同FM功能，基本上無咩遺漏。iAUDIO6還具備USBHost，可直駁DC過相，出外旅行就方便得多。</p><p>PROFILE</p><p>容量：4GB<br> 屏幕：1.3吋（26萬色）<br> 影片：MPEG4、AVI<br> 音樂：MP3、OGG、WMA、WAV、ASF<br> 電源：內置鋰電<br> 錄音：FM錄音、Line-In、Mic<br> 體積：35.6×76.1×19mm<br> 重量：60g<br> $2,390<br> 查詢：VisionTechnology（31642288）</p><p>鏡頭以外</p><p>如上文提到機身所使用OLED光度比較弱，當要喺戶外拍攝畫面時，先要搵個暗位，令到畫面相比之下更特出，其實都幾考功夫。</p></body></html>