<html><header><meta charset="utf-8"><title>垃圾電郵乞人憎</title></header><body><h1>垃圾電郵乞人憎</h1><p>3月15日　心情：煩燥<br>噚日啱啱打爆晒《新鬼武者》，物品圖鑑攞到100%，可以將之正式「封印」，準備迎接《FFXII》嘅聖駕！心情靚靚，精神奕奕一早扑返公司，諗住專心清埋手上嘅「稿債」啦，點知一坐埋位開着部腦，居然彈咗百幾封JunkMail出嚟，一睇即時「O」晒嘴！唔使睇都知有九成九係垃圾電郵，逐個加入「封鎖名單」真係手都軟。</p><p>為咗可以專心做稿（好讓《FFXII》能早點開波），於是開始動手清JunkMail，一邊封鎖就一邊喺度諗，明明自己冇公開個E-mail㗎，因乜解究近排咁多垃圾郵件呢？睇睇吓，發覺原來好多公司嘅公關大員，將一堆寄件者名單公開晒，甚至連屋企業主立案法團嘅電郵通告，都係就咁將一堆寄件者「撻」晒出嚟！唉，咁公開法，是但一個中病毒就爆晒啲名單出街啦，自己點安份守己都冇用。查實喺Send電郵畀一大班人時，將其他收件者人加入「密件副本」唔係好麻煩啫，點解硬係冇乜人咁做？真係陋習！</p></body></html>