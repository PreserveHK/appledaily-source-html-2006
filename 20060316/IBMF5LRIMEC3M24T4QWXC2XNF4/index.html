<html><header><meta charset="utf-8"><title>爆機狂迷：高空殺敵　1槍1隻　如射鴨仔</title></header><body><h1>爆機狂迷：高空殺敵　1槍1隻　如射鴨仔</h1><p>316係全港機迷引頸以待嘅大日子，事關XBOX360正式推出香港行貨，意味住有保養之餘同時亦可享受三嚿有找嘅抵玩正Game。Ubisoft籌備多時之《GhostReconAdvancedWarfighter》剛好喺呢段時間發售，就算你想搵其他遊戲出機都唔可以忽視佢，全因佢俾好多外國媒體評為目前最正斗嘅XBOX360佳作！<br><br>文：陳福榮</p><p>廠商喺舊年E3爆過響口話會推出PS2、XBOX同PC版，稍後再宣布推出埋XBOX360版，如果分別不大就盞笑死人，諗都諗到佢會整到超勁至拎出嚟賣。唔係講笑，唔單止支援高解像，即使用S線插落一般電視，畫面照樣靚到「揼」一聲，絕對正過XBOX同PS2好多！加埋音效同玩法嘅種種突破，難怪外國權威網站《Gamespot》都畀目前XBOX360最高嘅9.2分，仲勁過《PGR3》、《DOA4》；而《EGM》與《GameInformer》呢兩本Game書都畀佢9.5分，仲以「次世代傑作」同「望住佢湧出高興之淚」嚟形容佢㖭！</p><p>市街叢林戰佔較重比例＜＜＜</p><p>如果話《RainbowSix》係飛虎隊大戰賊黨同恐怖分子，咁《GRAW》就因為世界觀設定而變成極看重市街戰和叢林戰，好多時都會喺四處建築物林立嘅地方隨街開戰。而且今集好多神槍手會居高臨下，置身偏僻位置瞄住你嚟打，所以必須借助喺空中盤旋嘅小型偵察機，觀察周遭環境後細看敵人分布之處來逐個對付，加上照辦煮碗搵掩護物施以遠程狙擊，先至唔會咁易俾人當鴨仔一槍一隻辣低。</p><p>直升機坦克鬥火力＜＜＜</p><p>今集故事講到驍勇善戰嘅Ghosts，因為配備咗2013年高科技裝備而變成超能戰士，無論敵人企響邊都難佢唔倒。但喺一場發生於墨西哥嘅多國會議當中，當地叛軍突然發難令美國唔可以坐視不理，於是派遣Ghosts去盡快鎮壓呢場政治風波。點知對方熟悉市街戰兼且有坦克車幫拖，齋用槍枝榴彈似乎唔能夠輕易擺平，於是就要出動到直升機同偵察機去幫呢班長勝雄獅打仗。</p><p>個人評價</p><p>機迷如鍾意《RS》呢類槍Game，相信只要感受過《GRAW》震撼畫面，應該走唔出佢五指山。未有XBOX360嘅人值得為佢買機，若果買咗就更加無理由SayNo！如要雞蛋挑骨頭，除咗話佢新意唔算高外，玩唔慣手掣FPS嘅人要少少時間去適應，同埋帶隊作戰嗰陣電腦啲AI唔多醒水，成日無啦啦企錯位硬食子彈致死。</p><p>PROFILE</p><p>遊戲類型：射擊<br> 對應機種：XBOX360<br> 遊玩人數：1人（支援Live）<br> 開發商：Ubisoft</p><p>及早搶購送正嘢＜＜＜</p><p>為咗慶祝XBOX360榮登香港，Ubisoft特地為佢喺呢部次世代機嘅頭炮落足重料，只要去兩間指定商戶訂購《GRAW》就可得到三款禮品其中之一，分別有精美熨章、護腕同預訂禮品包。另外，首批貨更會再送型仔掛頸電話繩，完全限量送完即止。</p></body></html>