<html><header><meta charset="utf-8"><title>女人煮道：補鈣3冠王　3芝防鬆骨</title></header><body><h1>女人煮道：補鈣3冠王　3芝防鬆骨</h1><p>一家之煮，大件事未必有得話事，但食咩就一定揸到主意。女性容易患上骨質疏鬆症，鈣質最重要，年紀咁上下，當然要餐餐補一補，家計會就舉辦咗個《溫馨高鈣飲食創意食譜設計比賽》，湯水組、餸菜組、甜品組3冠王教你保住棚牙撐住腰骨，重有得獎者真情故事表白。要全家大細陪你補鈣，自私？出去捱味精啦！衰仔！<br><br>記者：馬慶武　攝影：陳陶鈞</p><p>市面有好多鈣片、高鈣奶針對女性需要，其實日常生活已經有好多食物含有足夠鈣質，花啲心思，補鈣話咁易啦！</p><p>3芝濃情　中西合璧</p><p>價錢：約$100　時間：3小時</p><p>甜品組冠軍馬穎思</p><p>真情表白：我媽媽最鍾意芝麻糊，我就鍾意食芝士蛋糕，所以我先用媽咪最愛嘅黑白芝麻做配料，然之後做出芝士蛋糕。3芝代表黑、白芝麻同芝士，而且仲代表3個字──ILoveYou。</p><p>材料：</p><p>黑白芝麻粉15克、糖50克、淡忌廉250克、忌廉芝士125克、鮮奶100克、魚膠粉18克、消化餅40克、牛油20克、朱古力50克</p><p>方法：</p><p>＊	餅底用消化餅碎加溶化後的牛油拌勻壓成。<br> ＊	將忌廉打至企身，將魚膠粉加水再坐在暖水中拌勻。<br> ＊	把忌廉芝士坐在暖水中弄至軟身再加糖，一邊搞一邊加牛奶，再加入魚膠粉攪拌約5分鐘後分成兩份（一份1/3，另一份2/3）。<br> ＊	將1/3份加入白芝麻粉，再把黑芝麻粉加入2/3份，分別加入淡忌廉拌勻。<br> ＊	之後梅花間竹把黑、白兩種混合物倒到蛋糕模內餅底之上，放入雪櫃雪藏2小時即成。</p><p>Tips：</p><p>不要因為混合物不夠稠而加入更多魚膠粉，因為這會令蛋糕完成後質地變得太硬。</p><p>上鮮田園湯　中式羅宋湯</p><p>價錢：約$40　時間：1小時30分鐘</p><p>湯水組冠軍唐明鳳</p><p>真情表白：湯係維繫家人健康感情嘅泉源，因為丈夫同個仔鍾意飲羅宋湯，我就將佢改良換入更有營養嘅魚同豆腐。就算佢哋成日喺外面食飯，最後返到屋企都會飲晒我煲嘅湯，心都甜埋啦！</p><p>材料：</p><p>甘笋1個、薯仔3個、馬蹄5粒、番茄3個、豆腐1盒、牛鰍魚1條（12両）、薑3片、粟米2條、1湯匙鹽</p><p>方法：</p><p>＊	先將粟米、甘笋、薯仔、馬蹄去皮切段切粒，將番茄一開四。<br> ＊	把牛鰍魚用橄欖油加薑片煎香。<br> ＊	湯鍋加2,500毫升水，先放入甘笋、薯仔、粟米煲60分鐘。<br> ＊	之後再放入牛鰍魚、馬蹄、番茄煲25分鐘。<br> ＊	最後才加入豆腐及鹽再煲10分鐘即成。</p><p>Tips：</p><p>記得煎牛鰍魚時要放薑片辟醒。另外馬蹄及番茄記緊不要太早落，否則馬蹄好腍、番茄會苦。</p><p>代代平安　一啖一件</p><p>價錢：約$40　時間：30分鐘</p><p>家常飯菜組冠軍陳美婉</p><p>真情表白：我班細路食嘢好唔健康，曾經試過用強迫嘅方法，但就破壞咗彼此間嘅感情，佢哋仲嬲咗成日，所以今次就創作出呢味，清新有營養，希望佢哋鍾意啦！</p><p>材料：</p><p>黑木耳1両、豆乾2件、蝦肉2両、沙葛1個、甘笋1個、芫荽1條、西蘭花1個、韭菜數條、蛋白5隻、粟粉1茶匙、水3湯匙、豉油1茶匙、麻油半茶匙</p><p>方法：</p><p>＊	將蛋白隔開，加入粟粉及水拌勻放於平底鑊煎成蛋皮，每塊約煎半分鐘。<br> ＊	將黑木耳、豆乾、蝦肉、沙葛、芫荽等配料切粒，再加入豉油、麻油醃約5分鐘。<br> ＊	韭菜過水及將甘笋煮熟後切粒。<br> ＊	將所有配料炒熟釀入蛋皮再用韭菜紮好，撒上甘笋粒及放上西蘭花伴碟即可。</p><p>Tips：</p><p>蛋皮不要過厚，否則很難用韭菜紮好，太大件都唔可以一次過擠入口啦！</p><p>營養師黃榮俊：攝取鈣質無分男女</p><p>好多人話女人鈣質容易流失，營養師黃榮俊就話成年人無分男女，鈣質嘅每日攝取量都係1,000毫克，只係女人在過了更年期會變為1,200毫克，在懷孕前後亦需要更多鈣質，約1,500毫克，而男人則在50歲後才建議攝取1,200毫克。另外，吸收過多亦不適宜，若然每天吸收超過2,500毫克鈣質，可能會令體內鐵質流失量增加，隨時患上腎石。</p><p>豆腐高鈣豆漿低鈣</p><p>唔好以為豆腐含高鈣，豆漿就一樣。豆腐含高鈣因為製作豆腐過程中加入大量石膏粉，而豆漿則只用大豆磨成，所以含鈣量唔算高，除非係市面嘅加鈣豆漿先至有番咁上下含鈣量。<br> <br> 高鈣食物種類：牛奶、芝士、乳酪、豆腐、深綠色的蔬菜</p></body></html>