<html><header><meta charset="utf-8"><title>女人街：健身室至搶手肌肉教練俾女圍</title></header><body><h1>女人街：健身室至搶手肌肉教練俾女圍</h1><p>近年多咗女士搵健身教練玩健身。做運動，一個都可以，點解有咁多人願意花錢搵教練？另有目的想媾仔？其實好多健身教練都會遇上唔同嘅client，當中甚至道出有斷背故事；至於經常做Gym嘅烈女，訪問間雖只透露搵私人教練純粹因鍛煉身體，心無旁騖，其實不約而同對大隻教練情有獨鍾，做運動，難抵孤寂乎？<br><br>記者：李淑芬　<br>攝影：陳偉強、黃子偉、譚盈傑、李淑芬<br>Model：Lo（Salvador）</p><p>我唔會避開佢哋</p><p>Marco與Alex，均是FitnessFirst（北角會所）的私人健身教練。與Marco這位笑容可愛的靚仔教練四目交投做訪問，已有點暈眩，更不要說做健身時的身體接觸，相信他必引來不少狂蜂浪蝶。<br> <br> Marco：「都有一啲奇遇嘅，例如有位客人連續七日送食物嚟畀我，三文治、靚湯之類，但嗰位客人係男人囉！又有男客送戒指畀我……都有遇到女仔有表示嘅，但佢哋表現通常比較含蓄。」<br> <br> 會應約嗎？<br> 「睇睇時間，同睇睇大家係咪啱傾啦！通常都只會係朋友式交往，其實佢哋大多數都只係想多謝我。對於對我有意思嘅女仔，我又唔會避開佢嘅，但會維持番正常教練同客人嘅關係。」</p><p>60歲女人都嚟玩</p><p>舒適堡美容健美中心的私人教練Kelvin，主要是以運用體適能來為客人達至健身效果。在客人眼中，他身形不但夠Fit，而且還很專業。陳女士自02年10月開始便跟Kelvin玩健身，由最初膝蓋生骨刺，到現在可以繼續玩跑步機，成效顯著：<br> 「佢知道要點樣鍛煉我身體嘅肌肉，又識得營養學，喺減肥、改善我股肉同關節問題都好有幫助。」<br> Kelvin指出，在近年，男、女找私人教練的比例沒甚大改變，反而是數量愈來愈多。<br> 「自從沙士之後，嚟搵教練做運動嘅人多咗，唔單止係女性，男性都有，但大家都唔只係想要靚身形，而係想保健。女仔方面，以前會偏向年輕人，想減肥嘛！𠵱家年紀較大嘅女性都有嚟玩，我有位客人60歲了。人哋會覺得，雖然每堂都要花幾百蚊，但為咗健康，都值得嘅。」</p><p>呼氣吸氣就喺耳邊</p><p>有些運動，專門修正女性身形，同時又可近距離接觸教練，好多時候呼氣吸氣就在那耳邊。嗱嗱嗱，唔係鼓勵大家去對教練有甚麼企圖，但，與教練接近一點，做運動都開心點，努力點，好正常。以下示範動作，全部要慢慢做，20下，用力時呼氣，放鬆時吸氣。</p><p>＊親近度10最高<br><br>收腹肌</p><p>基本上沒有甚麼身體接觸，危險性也不大，只是，會做得好累。<br> <br> 親近度6</p><p>收臀部</p><p>純粹坐喺度，收緊腹部，然後將雙腿打開，動作不複雜。<br> <br> 親近度6</p><p>多角度收臀部</p><p>站立着，靠大腿推動重量，很容易錯用了肌肉，教練要貼身指點。<br> <br> 親近度7</p><p>收下背部及臀部</p><p>腹部緊貼軟墊，大腿往後用力提升，經常用錯肌肉，教練常作指點。<br> <br> 親近度8</p><p>多角度收大腿</p><p>睡在軟墊上以大腿力量推動重量，又是極需要正確姿勢才能收效。<br> <br> 親近度8</p><p>Fitball收腹</p><p>坐在Fitball上做半situp，教練必會從旁看守，動作最複雜。<br> <br> 親近度10</p><p>KickBoxing</p><p>打KickBoxing，可以同教練一起心跳加速、揮汗如雨，真的很痛快。總好過單人在跑步機上呆跑十分鐘好。<br> <br> 親近度9</p><p>揀教練最緊要係……<br><br>黎小姐：要大隻</p><p>我上個月加入咗健身中心，搵咗教練指導。我覺得教練可以喺跑步或舉重時增加我嘅信心。揀教練，外形當然重要啦，大隻嘅話會有信心啲，但如果幫唔到手，得個樣都無用。呢間中心好多後生男教練，我見到有啲教練同客人都好親密，舉動並唔似教練同學員咁，我都會好小心，要識得抽離囉。</p><p>老來玩健身</p><p>近50歲Riza：搵私人教練，唔同參加嗰啲瑜伽班、Pilates，而係可以針對自己嚟做鍛煉。我覺得男教練會有氣力一啲，我鍾意Marco呢一類，尤其係打泰拳時，近期我都鍾意玩泰拳，一個鐘頭話咁快就過。</p><p>45歲Cindy：我跟咗Marco三年，覺得佢不但身形靚，而且笑容好好，其他教練好嚴肅，無咁輕鬆，但Marco又絕唔會放鬆對我嘅鍛煉，佢一定要我做到嗰啲動作為止，咁樣先可以令到我身體有真正改善。我有請佢食飯㗎，不過我都係當佢細佬咁囉。</p><p>有啲教練好嚴肅，過程自然無咁輕鬆啦！所以除咗要揀身形好，教練嘅性格都好重要！</p><p>FitnessFirst會費：<br> $500-$700（教練每小時一節$600）<br> 查詢：31063222<br> <br> Physical會費：<br> $299（私人健身教練每小時一節$430）<br> 查詢：21029191</p></body></html>