<html><header><meta charset="utf-8"><title>英國就是好 - 左丁山</title></header><body><h1>英國就是好 - 左丁山</h1><p>法國巴黎大學生搶佔校園，警察強攻入內，恢復秩序，如果係一九六八年，大學生就會痛罵警察係法西斯，代表資產階級與國家機器鎮壓自由。今日好唔同噃，大學生只係爭取一份工作啫，革命豪情已歸還畀死鬼馬克思！法國嘅勞工法例以保護工人為主，僱主炒工人魷魚，往往煩死自己，於是唔敢炒人。一啲天真嘅工會領袖（香港有好多，民主派，左派皆如是）以為咁樣就可以保障就業，保衞工人福利。</p><p>之不過，法國老闆冇炒人自由，仍然有唔請人之自由，老闆一於抗拒聘用年青人、新工人，唔願意增加新職位，於是老工人就受到保障嘞，年青人就好難搵工，年青人失業率非常高。法國政府諗咗條計，就係畀老闆有炒人之自由，限於二十六歲以下嘅工人。呢個方法係用來引誘老闆聘用年青人，如果年青人得到一個開始，安心努力工作，兩三年後積累到經驗，成為熟手技工，咁就容易啲搵工、轉工啦。冇人敢話呢條橋包掂，但法國政府用心良苦，雖然唔敢改革勞工法，總係為年青人着想。但係大學生唔領情，一於罵老闆與政府無良，是與警察打起上嚟。<br> 唔係話左丁山偏愛英國，各位如果要投資、移民，英國係最好嘅目的地，千祈唔好去法國，除非你退休歎紅酒啦！今日美國人自己嚇自己，生活於反恐囚籠之中，連盟友阿聯酋嘅DPWorld收購英國鐵行（P&amp;O）、間接接管六個美國海港碼頭都要反對，布殊總統話支持收購啫，國會睬佢都儍，於是DPWorld被迫宣布計劃出售美國海港碼頭資產以作緩兵之計。美國如此，法國更加保護國內工業，保護主義氣味更濃。英國呢，一於堅持開放，任由外國公司買P&amp;O，買倫敦交易所，買鋼鐵公司，任由東歐歐盟成員國家公民到英國打工，於是乎英國經濟興旺，倫敦吸取全世界嘅精英人才。無論法國人點諗，英國在二十一世紀繼續壓住法國，會係歐洲最興旺嘅國家。</p></body></html>