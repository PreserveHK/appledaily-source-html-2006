<html><header><meta charset="utf-8"><title>爆機狂迷：XBOX360午夜首賣　300人爭購逼爆反斗城</title></header><body><h1>爆機狂迷：XBOX360午夜首賣　300人爭購逼爆反斗城</h1><p>相隔三個月，行貨XBOX360在全球缺貨底下，仍可如期在港推出；宣傳攻勢鋪天蓋地，除咗噚日搵嚟Twins、Soler等人氣偶像撐場外，前晚更搞咗個午夜首賣會，以大量着數吸引機迷深宵排隊買機，卒之引嚟300機迷，逼爆皇室堡同玩具反斗城！<br>記者：徐影龍<br>攝影：何家亮</p><p>愈夜愈多人</p><p>首賣會喺前晚午夜12點舉行，之前6點鐘已經開始有人排隊，人數唔算多，到8點幾仍只見到2、30人，記者暗忖今晚排隊人數應該唔過百啩！點知10點幾食完飯返嚟一睇，人數已貼近100，加上3位性感女郎同搶眼Cosplay周街派傳單造勢，令人數不斷增加，最後卒之搞到要分流部份人士上樓，喺玩具反斗城外排隊。最後點算人數超過300人，有啲喺半夜一點後仲仆過嚟買機，呢仗微軟可算攞盡頭彩！</p><p>14部機任玩任試</p><p>其實首賣夜唔止賣機咁簡單，大會仲搞咗個狂歡派對，設立14部機座畀機迷試玩，當中包括重未在港公開嘅重頭作《N3》、《RumbleRoses》等，機迷玩得開心之餘，仲可同滿場飛嘅XBOX女郎、Cosplay等同場合照，玩到攰仲有汽水同點心招待，幾百人聚集喺反斗城玩個不停，可算相當之熱鬧！</p><p>率先搶玩《N3》</p><p>現場擺放嘅14台試玩機座，唔單止有齊《GhostRecon》、《DOA4》等新Game，仲有從未在港公開嘅重頭大作《N3》、《RumbleRoses》等畀機迷試玩！</p><p>《N3》Show盡機能</p><p>《N3》中譯《99夜》，畫面靚爆，賣點係同時出現過百敵人，主機處理能力弱啲都唔掂，擺到明Show機能之作。</p><p>《RumbleRoses》肉搏至上</p><p>豐滿靚女露肉上陣，仲要打擂台互炳，由於多邊形技巧高超，應圓嘅地方真係好圓！</p><p>ILoveYouXBOX</p><p>三更半夜，居然重有商業二台《萬世巨星》DJILoveYouBoyz撐場，仲話係臨時決定殺落嚟買機；少爺占話至愛射擊Game，所以買硬《GhostRecon》，而Donald仲誇，帶埋朋友設計畀佢嘅XBOX360面板落嚟撐場，都算唔話得喇。</p><p>頭位成焦點</p><p>出現喺排隊人龍前三名人士，肯定成為傳媒採訪焦點，排頭位嘅Martin最大收穫唔係額外穫贈嘅禮品，反而係閃個不停嘅鎂光燈，排幾粒鐘隊仲要俾人問個不停，辛苦晒！</p><p>XBOX360套裝資料</p><p>售價：$2,959<br> 包含內容：主機、硬碟、無線手掣、HD影像線、HeadSet、1個月LiveGold會費。<br> ＊較廉價嘅淨主機套裝尚未正式推出。<br> 查詢：800-964215</p></body></html>