<html><header><meta charset="utf-8"><title>g-Smart玩手電隨街Hea住睇電視</title></header><body><h1>g-Smart玩手電隨街Hea住睇電視</h1><p>用手機煲電視節目，𠵱家玩得最Hit嘅係3G！但佢所提供嘅TVChannel相當有限，幾乎淨玩新聞頻道之餘，又要收取數據費，如果當正屋企部電視睇，筆數真係非一般人負擔得起！近日台灣GIGABYTE就殺出一款TV功能PDAPhone，佢唔單止可以睇晒全港四大電視頻道，重係唔使錢嗰隻，拎出街扭開個掣就搞掂，玩落好似聽收音機咁方便！<br>記者：陳國輝<br>攝影：陳志良<br>ImageGirl：Salina（Phonographic）</p><p>本地玩家未必識得GIGABYTE呢間手機商，不過佢喺台灣早就響晒朵！首次進軍香港，瞬即推出兩個「首部」嚟大振軍心！首推係全港首部內置電視功能嘅g-Smart，結合埋Wi-Fi、MP3播放器以及210萬像素相機，論分唇確實無人能敵；另一部g-Cam，真係成「支CAM」咁，玩全港首部700萬像素影相手機，真係玩得幾大吓！</p><p>g-Smart　勁清！變隨身電視</p><p>簡單啲講，其實g-Smart採用最傳統嘅天線作電視接收器，記得大半年前，NECN940亦配備咗呢種玩意，但由於畫面勁多雪花，接收質素麻麻，所以當時香港並冇正式引入行貨。<br> 今次GIGABYTE可算重施故技，但接收質素就比N940靚仔好多，記者分別喺海旁以及隔籬嘅餐廳作測試，結果睇晒全港四大台，畫面清到你唔信，抵讚！當然，接收好與壞，全視乎地點而定，假如你走入商場，諗住一邊食Tea一邊睇電視，咁就有啲難度喇！</p><p>Profile<br> 系統：Windows5.0forPPCEdition<br> 處理器：IntelPXA272416MHz<br> 記憶體：64MBROM/64MBRAM<br> 制式：GSM900/1800/1900<br> 體積：109×53×24mm<br> 重量：153g<br> 通話時間：110小時<br> 備用時間：180分鐘<br> 主要功能：接收NTSC/PALTV、210萬像素鏡頭、FM收音機、藍芽V1.2、Wi-Fi、miniSD卡<br> <br> $4,980（連256MBminiSD卡）</p><p>g-Cam　喪拍！700萬像素鏡頭</p><p>比起g-Smart，呢部g-Cam不設電視功能，但影相就非常巴閉！喺GSM手機當中，暫時以佢嘅500萬像素鏡頭最勁，同時更配備高質CCD感光元件，可插值上700萬像素，質素絕對拍住專業DC！<br> 講到自動對焦、微距當然唔少得，連SEK800i剛宣布嘅Xenon閃燈技術，佢都撈埋，喺影相手機當中，已列入頂級！拍攝反應亦唔錯，對焦連快門只需2至3秒，唯一挑剔係機內不設藍芽和紅外線，只能靠miniSD抄相，比較麻煩咗少少。</p><p>試相區<br>實淨唔偏色</p><p>當拍攝室外環境嗰陣，唔單止連Model頭髮絲都睇得見，甚至背景一樣咁清晰；而且，整體冇乜偏色地方，加上對焦速度之快，確係抵讚！<br> <br> Profile<br> 制式：GSM三頻、500萬像素CCD鏡頭、Xenon閃光燈、26萬色芒、TV-Out、MP3播放器、miniSD卡<br> <br> $3,680（連256MBminiSD卡）</p><p>鏡頭以外</p><p>當小記收到邀請函嗰陣，心諗：「GIGABYTE終於打到嚟！」老實講，佢喺台灣機壇嘅地位，早就建立咗；但身為香港玩家，卻一直只能隔岸觀賞，相當可惜。呢次正式宣布殺埋身，正好為高要求嘅玩家提供多一項新選擇！<br> <br> 查詢：SYNERGY（24220811）</p></body></html>