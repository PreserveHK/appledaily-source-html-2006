<html><header><meta charset="utf-8"><title>樂壇記事寶：張國榮火紅過塘變身整蠱專家</title></header><body><h1>樂壇記事寶：張國榮火紅過塘變身整蠱專家</h1><p>陳少寶（小寶）：曾是商台名DJ，先後擔任新藝寶、寶麗金唱片公司高層，一手捧紅王菲、Beyond，並曾和張國榮、許冠傑等巨星合作，九九年加入環球唱片任總裁，○三年離開，現為陳苑淇經理人。　第七話：張國榮（上）</p><p>張國榮（Leslie）喺華星過嚟新藝寶，係佢事業嘅巔峯期，我識張國榮係喺商台做ＤＪ嘅時候，當時六pair半有鍾保羅，我因為鍾保羅而識張國榮，但大家唔算深交，只係飲過吓嘢，互相知道有對方呢個人。</p><p>更上一層樓</p><p>我八六年入新藝寶，嗰陣新藝城嘅電影好行，娛樂圈係一個極度講關係嘅地方，八五年（應為八六年）Leslie拍咗《英雄本色》，已經紅到爆，唱《當年情》（八五年）嗰陣同華星開始反面，咁新藝城成立咗唱片部新藝寶，佢順理成章有機會過嚟，因為我識得佢，加上大家都鍾意音樂，所以八七年我簽佢嘅，出咗《無心睡眠》同《倩女幽魂》（收錄在八七年《SummerRomance》大碟內），成績好理想，Leslie嘅事業亦更上一層樓。<br> 我簽佢時，個個都覺得我好勁，同佢做《無心睡眠》隻碟，開記者會時我遲咗九個字，啲記者一早嚟晒，我仲遲過Leslie到，佢遲到冇半個鐘，我就遲咗九個字，我一到全世界都走埋嚟抦我，乜嘢原因遲到我唔記得啦，好似係塞車。Leslie冇詐我型，但佢經理人陳淑芬就篤到我趴街，我上司施南生就媽到我瞓街。</p><p>從來無爭拗</p><p>講真嗰句，如果換咗係今時今日，有機會我都未必敢簽，因為佢當時已經咁紅，要再贏好難，即係《英雄本色》第二集贏唔到第一集一樣。但當年我後生，真係幾考運氣，娛樂圈真係神奇行業，唔可以用一般嘅投資角度去計算，真係要睇對呢個行業嘅興趣。<br> 我同Leslie相處得好好，從來冇嗌交，其實我都好好彩，冇乜話同藝人真係嗌過交，就算同李克勤都唔算係真係嗌交。Leslie好鍾意整蠱我，佢好多鬼主意，整蠱到我就好開心。八八年去東京國際電影節，我記得晏晝食日本菜要除鞋，佢收埋咗我對鞋，等我周圍搵冇得走，搵咗好耐先搵到。<br> 有一次佢生日，淨係話喺Regent（麗晶酒店、現為洲際酒店）有個party，好casual大家食吓飯，重叫我早啲去打牌。我嗰日着住T恤短褲，踢住對拖鞋去，去到其他個個着到好靚，嗰日係食自助餐，成晚都要蘇施黃（商台ＤＪ）同我攞嘢食，好彩個個都識得我，兼夾係Leslie嘅party，唔係我着成咁都唔使旨意入到去。<br> 口述：陳少寶　撰文：張止寒<br> 此欄逢星期六刊出</p></body></html>