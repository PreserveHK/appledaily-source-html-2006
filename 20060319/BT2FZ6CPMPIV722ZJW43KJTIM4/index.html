<html><header><meta charset="utf-8"><title>平Tee上身：暗撐動畫Tee馬沙半價朝聖</title></header><body><h1>平Tee上身：暗撐動畫Tee馬沙半價朝聖</h1><p>唔係電車男先着動畫Tee，呢幾件嚟自日本嘅動畫Tee勝在唔係大大個高達、聯邦軍標誌喺心口，只係以不同人物、大炮Print暗撐機動戰士，唔係動漫迷都未必睇得出你童心未泯。仲有裝甲騎兵Tee全部減到半價，連美國街牌FTC同本地薑TheChauffer嘅衫褲帽都有。你睇，馬沙掃完自護Tee都買件FTC扮HipHop板仔！<br>記者：馬慶武<br>攝影：陳智良</p><p>機動戰士自護軍Tee</p><p>一個自護軍人，加一句「Canyousurvive？」，充份表現出戰爭嘅無奈氣氛，動畫唔代表幼稚。<br> 原價$400<br> 特價$200</p><p>日本正版貨量少</p><p>呢批動畫Tee絕非兒戲嘢，全部都係嚟自日本Cospa出品，攞正版權印衫，就算喺日本每款嘅貨量都唔多。圖案款式低調，一般人絕對睇唔出你嘅電車男身份，好似機動戰士系列Tee，無一件係有高達、渣古頭，只係以文字、自護軍人暗撐，而北斗之拳就有最受歡迎奸角雷奧，想再低調啲都仲有動畫內專出場俾拳四朗露兩手嘅電單車兵。至於𠵱家班𡃁仔唔多識嘅裝甲騎兵，就更加可以用嚟突顯你當電車男嘅資歷。</p><p>美國、本地街牌全身6折</p><p>美國街牌FTC，AmberUnion一向有入開，𠵱家剩番幾件咁大把，由$340減到$200，每款貨量已所剩無幾，不過都仲有板仔最愛嘅XL，老闆話賣晒就唔會再返貨，有買趁手。唔想崇洋又唔想崇日，仲有本地原創。TheChauffer呢個本地街牌有Tee有褲又有帽，設計簡約，全線6折，一百蚊多少少就有件Tee，200蚊仲買埋褲，加埋頂帽，全身唔使5嚿水就搞掂。</p><p>機動戰士大炮Tee</p><p>前面簡單一支炮，似軍事Tee多過動畫Tee，背後仲有呢件「軍火」嘅型號，認真到爆！<br> 原價$400　<br> 特價$200　</p><p>FTC綠樹Tee</p><p>超搶眼鮮綠色，圖案加埋紅紅綠綠極有聖誕樹感覺，不過呢件係短袖Tee。<br> 原價$340　<br> 特價$200　</p><p>TheChauffer花女Tee</p><p>用花朵砌成女人樣，呢啲咪就係意境囉！重有紅、白、黑3色選擇。<br> 原價$200　<br> 特價$120　</p><p>招牌Tee</p><p>自己品牌TheChauffer嘅Tee，圖案簡單，清淡啲好吖！<br> 原價$200　<br> 特價$120　</p><p>機動戰士OldTypeTee　<br></p><p>NewType聽得多，呢件Tee竟印上OldType咁搞笑，前面OldType英文字，背花咪係「舊類型人」特殊能力囉。<br> 原價$400　<br> 特價$200　</p><p>裝甲騎兵Tee</p><p>唔知點解裝甲騎兵會印住Hell呢個字咁鬼Hardcore，一個騎兵剪影，好鬼懷舊。<br> 原價$400　<br> 特價$200　</p><p>TheChauffer牛仔短褲</p><p>褲嘅正面完全無特別，後面就有3粒星加埋TheChauffer品牌圖案，夏天嚟喇，6折着去沙灘啦。<br> 原價$340　<br> 特價$200　</p><p>任揀貨車帽</p><p>TheChauffer貨車帽兩隻花每款兩隻色，好鮮艷好青春，老少少都唔好戴，受唔起㗎！<br> 原價$200　<br> 特價$120　</p><p>FTC裸女Tee　<br></p><p>嗱，有相為證，馬沙都玩HipHop！呢件FTCTee藍底粉紅字加裸女圖案，搶眼得交關。<br> 原價$340　<br> 特價$200　</p><p>店長推介</p><p>Terry：「你叫我推介，我實推介番自己牌子㗎，呢件有齊骷髏、葵扇同十字花，有晒最Hit嘅Print喺身，120蚊，唔係唔畀面吓嘛？」</p><p>AmberUnion<br> 地址：太子始創中心2樓223號舖<br> 電話：25663995<br> 減價日期：即日至3月26日<br> 營業時間：3:00pm-10:00pm</p></body></html>