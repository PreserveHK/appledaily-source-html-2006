<html><header><meta charset="utf-8"><title>　　昂坪水廠再造水養魚 - 李八方</title></header><body><h1>　　昂坪水廠再造水養魚 - 李八方</h1><p>再造紙大家就聽得多，但係再造水仲厲害。環境運輸及工務局局長廖秀冬噚日主持昂坪污水處理廠開幕典禮，係全港首間三級污水處理廠同再造水設施。<br> 呢間污水處理廠好巴閉，每日能夠處理三千立方米嘅污水，又以生物、過濾同消毒等高級技術處理污水，之後額外加氯，變成再造水。<br> 年中昂坪纜車站同其他旅遊設施啟用時，裏面嘅洗手間就會用再造水沖廁，仲會用嚟養魚同灌溉㖭！<br> 污水處理資源中心今日開始開放畀公眾參觀，有電腦遊戲、模型同影片，等大家可以多啲了解再造水喎。<br> <br> <br> 爆料熱線：29290000、27860099<br> 報料傳真：26239278<br> 報料電郵：pf_lee@appledaily.com</p></body></html>