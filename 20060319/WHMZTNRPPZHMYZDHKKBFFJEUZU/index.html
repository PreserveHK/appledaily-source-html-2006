<html><header><meta charset="utf-8"><title>PE低　落後　對沖基金埋位<br>FollowMe：首國BangBang聲</title></header><body><h1>PE低　落後　對沖基金埋位<br>FollowMe：首國BangBang聲</h1><p>3周前以「坐3望4話五礦」為題，推介五礦資源（1208）。五礦在15日內，BangBang聲由2.325元到前日上到最高2.975元，升幅28%。今周，正選推介首長國際（697），呢件會係五礦翻版，BangBang聲上。首國炒得過，理由如下：</p><p>8毫冇走雞　1蚊難啲</p><p>第一、首國05年度（12月年結）上半年賺3.34億元，大增2.2倍，已超過04年度全年2.79億元嘅兩成。全年預測5.80億元，增1倍有多，每股盈利0.122元。現價0.64元，PE5.2倍。咁低PE嘅紅籌，去邊度搵？<br> 第二、去年7月1日至今，紅籌指數升30%，首國只係升10%（見左下圖），落後好多。跟指數，首國現價係0.76元。<br> 第三、首國1周總成交2.55億股，較前周大增4.1倍。老友，首國街貨得11.99億股，1周成交佔22%，有對沖基金手影。對沖基金萬里東來只為財，首國有足夠條件吸引佢哋，佢哋埋位順理成章。<br> 第四、大股東中國首鋼刻意將首國湊大，手法好明顯。05年下半年，繼續將屬下秦皇島板材公司以低至2.1倍PE注入首國。以友誼價注資，陸續有來。<br> 重有第五六七八個理由，唔夠位寫。<br> 首國第1個目標價係0.80元，相等於6.6倍PE，冇難度。睇0.90元，亦有好大機會，PE8倍而已。睇1蚊齊頭，則有小小難度，但唔係冇機會。湖南有色金屬即將招股，月底掛牌。新股當搶當炒，帶埋首國見1元，機會喺度。</p><p>浪潮大升浪嚟緊</p><p>今周副選推介係浪潮國際（8141）。<br> 世界首富蓋茨創辦嘅Microsoft（微軟），本周五（3月24日）後，隨時完成入股浪潮，令股價進入無阻力急升狀態。FollowMe2月5日預期翻半番目標，即將達到。<br> 本周五，浪潮上晝舉行股東特別大會，下晝再召開董事局會議商討派息。撻着浪潮大升浪，係股東特會。當日議決方案有二，分別動用4020萬與800萬元人民幣，收購母公司浪潮集團旗下山東通用軟件與電子政務軟件30.05%與53.3%股權，看似濕濕碎，但根據與Microsoft去年8月26日所簽入股協議，此乃最後一個關卡，跨過之後，即可完成入股程序，正式成為揸重浪潮嘅第2大股東。<br> Microsoft入股浪潮分3個階階段進行，先於05年12月8日認購1300萬美元優先股，每股作價0.76元，涉1.33億股。第2與第3階段在今年4月，再認購500萬美元與700萬美元優先股，以市價為準，條件是浪潮先完成上述兩項收購，屆時Microsoft共動用2500萬美元入股，以優先股等同1股普通股投票權計，佔浪潮投票權30.4%，但只運用投票權最高至27.1%。完成入股前，股價愈低對Microsoft愈有利，但完成後則愈高愈有利。&#13;</p><p>無邊界</p><p>浪潮市值僅4.9億元，Microsoft用1.95億港元打正旗號入股，唔會搵架嚟丟。完成入股後，雙方合作可產生極大協同效益，賺錢能力大幅提升必可支持股價長期向上。<br> 2月分析浪潮時，認為去年9月1.35元非頂價，越此價海闊天空，進入無阻力、無邊界狀態。浪潮有勢，收1.02元，衝破保歷加通道頂部，短期升勢確認；10周平均線亦升越20周線，出現「黃金交叉」，亦確認中長期升勢。<br> 高彰坡</p></body></html>