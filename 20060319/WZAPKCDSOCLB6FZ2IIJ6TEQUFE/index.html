<html><header><meta charset="utf-8"><title>搞基好過搞政治 - 陳也</title></header><body><h1>搞基好過搞政治 - 陳也</h1><p>瞓身落疊玩辦公室政治的男人，初頭係威係勢，陣營疊馬，但一挨埋身肉搏，即時玩出火。玩的雖然不是慾火，但下場無可能正面。有見及此，睇怕以後但凡醒目些少的男人，都會疊埋心水，玩吓牛仔斷背山就算，無謂講義氣，夾硬逼上沒有預埋你一份的梁山，上到半山才知大鑊，根本無碇企，後路已封，比Ennis更無出路，腳下一個不穩，連人帶滾，份長糧都無埋，真是斷糧斷水，恨錯難返。想當日，搵「政變」來搞，自己卻不是政治家材料，有勇無謀，自然成為政治犧牲品。所以說，辦公室還是不宜搞搞震，在全民follow特首追求和諧的氣氛下，聰明點，把深層矛盾繼續長埋深層好了，要搞，寧可搞gay，肯定比搞對抗政治正確。</p><p>所謂退一步海闊天空，原來無咁易話圍。這個世界，有春夏秋冬，中國人按秋後傳統，唔使通勝教，都知道最好用來算帳。海闊天空當然是老點了，試問在煙霞日日超標的維港上空，何來海闊觀感。你驀然回首，身後只有超級高樓豪宅群組成的石屎森林，它們把你團團包圍，但不會請假撐你，大人有大量，可惜跟你過招的是小人，你頭頂的天空渺小得無人可憐。<br> 調查說，男人步入四十歲，很多人提早出現抑鬱。抑鬱的最佳治療，是提早退休，金盆洗手，隱世江湖。既然自動引退，就不存在成為逼宮鬧劇的主角的可能。到時，手疊手咁鬼煙韌的斷背山「劇照」，除非幕後導演是李安，否則，誰也不能迫你拍。</p></body></html>