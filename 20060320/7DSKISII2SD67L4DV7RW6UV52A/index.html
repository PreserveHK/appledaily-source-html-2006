<html><header><meta charset="utf-8"><title>數碼影音：歌影視遊戲隨街撈　一套電影最平$27</title></header><body><h1>數碼影音：歌影視遊戲隨街撈　一套電影最平$27</h1><p>近期Hit爆嘅PSP及NDS手提遊戲機，終於宣布殺入便利店！講緊嘅就係最新一款可提供數碼內容嘅自動販賣機––DigiRaKu，佢唔似一般傳統汽水機咁簡單；最過癮之處，係只需要將記憶卡插落自動販賣機，隨即便可單撈遊戲、電影甚至音樂，據講下載一套120分鐘電影，亦只係花咗兩分鐘，簡直快到無倫！本港代理仲話，DigiRaKu最快可於今年7月同大家見面，到時候，手提機迷就可以隨時隨地玩到新Game，真係爽！<br><br>記者：陳國輝<br>攝影：陳偉強</p><p>外形十足洗衣機嘅DigiRaKu，現時喺日本已經安裝咗1,000部，並分布於便利店、影視店、CoffeeShop以及書店等人流最旺嘅地方，預計年底將增加至3,000部！雖然香港未正式啟用，但就已聯絡好部份音樂及電影內容供應商，商討合作計劃，並可能以現金或八達通方式嚟支付費用；至於服務內容、收費以及DigiRaKu喺香港投放嘅數量，暫時仍未定案，但可以預計，單撈內容可慳番UMD及DVD嘅製作成本，相對嚟講，下載一隻Game或者Movie肯定比以前更化算！</p><p>3秒單撈10MB</p><p>究竟DigiRaKu嘅下載速度有幾快？記者就試過單撈一套僅1分30秒嘅10MB卡通，結果唔使3秒完成，勁爽！</p><p>插卡即抄夠方便</p><p>DigiRaKu最抵死處，即使你身上冇帶備PSP或其他AV產品，但只要有一張記憶卡，就可以單撈想要嘅內容，最啱平時攝落銀包就行出街，方便到痹！操作方式靠個15吋TouchScreen，有齊中英文顯示，易用程度連小學生都識用。屏幕對上有一排卡槽，支援8種主流卡，如SD、CF及MS等，至於激細嘅T-Flash及SONYM2則未能使用。同時亦支援USB連接方式，一般MP3機或USB記憶手指都駁到。</p><p>日本勁Hit單撈電影</p><p>講到單撈內容，固然以PSP及NDS嘅手提Game最矚目！不過，現時喺日本最流行嘅竟然唔係單撈遊戲，而係用PSP睇電影或電子雜誌！據代理表示，DigiRaKu採用DMR防複製技術，用家除咗享有使用權之外，並不能隨意複製；雖然好多人利用PSP記憶卡嚟玩「卡Game」，即係老翻，增添DigiRaKu進軍手提機嘅阻力，但喺日本，就好多人極享受用PSP嚟煲片或者睇電子書，一嚟PSP個芒夠Wide又夠靚，而且收費只係由300至4,000日圓（約港幣$27至$280），比買隻DVD更抵，吸引力當然大增啦！</p><p>鏡頭以外</p><p>第一時間知道DigiRaKu能單撈手提機遊戲，即時雀躍萬分！雖然，𠵱家尚處於起步階段，但小記對呢種單撈服務仍然好有信心，更期待嘅係，當正式推出嗰陣如果提供試睇、試玩等多元服務，咁就更Perfect！</p><p>PROFILE</p><p>適用卡種：SD、miniSD、MMC、CF、MS、MSPro、MSDuo<br> 提供格式：JPEG、MPEG1/2/4、MP3、PDF以及手提機遊戲格式<br> 屏幕：15吋輕觸式彩芒<br> 收費：待定<br> 查詢：奧亮（31508050）</p></body></html>