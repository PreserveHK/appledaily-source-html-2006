<html><header><meta charset="utf-8"><title>車路事：日產Fuga350XV外柔內剛專𠝹颷車一族</title></header><body><h1>車路事：日產Fuga350XV外柔內剛專𠝹颷車一族</h1><p>本地豪華轎車以歐洲車佔上大多數，咁唔代表日本車無競爭力，另一邊廂的日產，製作豪華轎車亦有一手，媲美凌志車款的日產Fuga外表一派斯文，骨子裏有Fairlady的3.5公升V6NEO引擎，若遇有不知好歹的飆車一族，觸動這台V6引擎的神經，真的一發不可收拾！	<br><br>記者：陳偉林<br>攝影：Alex　<br>ImageGirl：Meko</p><p>唔知係咪見得歐洲豪華轎車多，總有一點兒看膩的感覺，今趟頭一次看見呢部日產Fuga，竟有點兒心動，但呢份衝動好快又被Fuga吸引的造型所堵塞住，佢有四門三箱式線條外，車首一對高聚焦Xenon大燈亦甚有神氣，加埋車首中央閃爍生輝的電鍍鬼面罩，及特大一體式的頭泵把，時尚又豪邁；再者，車身兩側腰線配襯四輪17吋跑車合金胎軨組合，已感到跑車的辛辣味，至於車尾輪廓跟尾燈似曾相識的編排，或許你會跟筆者一樣，意會到是源於同廠Fairlady的設計呢！</p><p>NEO引擎快跑巡航一樣掂</p><p>講得部車咁辣，咁就不得不講呢台響日產出晒名至辣的NEOVQ350DE引擎，佢輸出表現強而有勁外，最重要係運轉亦好寧靜順滑，加一點跑車化的裝備後，中高轉的演繹更可謂嚇煞旁人。日產Fuga350XV配備5前速+/-半自動波箱，以傳統的FR形式驅動，反應可謂恰到好處，四輪懸掛既柔韌又富支持力，走彎有高循迹性外，對地的抓着力亦見恰如其分，突然加速拐彎爬頭，竟輕鬆得如一般駕駛那樣，惟Fuga本身有成1,650kg的淨車重，若然搭載多幾名乘客接近FullLoading的話，煞車時候就要多預一段距離，咁就安全得多喇！</p><p>英式皮椅豪得夠派頭</p><p>至於呢部日產車，包裝可謂至豪又夠講究，先講前後兩排座椅，英式勞斯萊斯真皮鑲嵌同剪裁，厚厚的坐墊既貼身又夠舒服，備有前後電控調校椅背角度，至於人體工學設計的中控台鍵盤，可以調校恒溫冷氣、多媒體影音系統，又可透過行車電腦監察本身狀況，就連大熱的Bluetooth亦有，而置身後排的乘客亦有自主權，大可隨意利用按鍵操控座椅、冷氣同影音等相關配套，大有豪客本色。</p><p>日產Fuga350XV規格</p><p>引擎：3498ccV6DOHC<br> 馬力：280ps/6200rpm<br> 扭力：37.0kgm/4800rpm<br> 傳動：5前速+/-半自動波<br> 售價：$399,000<br> 車輛提供：富利堡汽車（28776700）</p><p>出車資料</p><p>車價：$399,000<br> 牌費：$5,877<br> 保險：$18,000（以0%NCB計算）<br> 出車總計：$422,877</p><p>供車計算機</p><p>車價：$399,000<br> 首期：$39,900<br> 利率：7%<br> 年期：4年<br> 每月供款：$9,334×48期（以HirePurchase計算）</p><p>新車評級</p><p>加速：A<br> 以一台3.5公升的V6DOHC引擎作驅動，起跑同加速感覺可謂強而有勁，中段Kick-down加速最突出。<br> <br> 轉向：A<br> 從輪胎傳來的路面感覺不錯，轉向反應敏捷，循序漸進。<br> <br> 制動：C<br> 四輪特大高效能碟式制動，另加有主動式電子ABS，又有EBD同BA，可惜車身重，令制動失色。<br> <br> 傳動：A<br> 一套5前速+/-半自動波箱，轉檔感覺順暢兼具敏捷度，好玩又易操控。<br> <br> 舒適：A<br> 四輪懸掛柔韌，出眾的吸震同走彎表現，教人留有深刻印象。<br> <br> 耗油量：C<br> 以廠方數據9.2km/L（日本10.15模式）看來，約$1.4一公里的表現，不過香港多Stop&amp;Go，未必咁理想。<br> <br> 車廂噪音：B<br> 若然以日常代步的話，車廂的寧靜度評價不錯，只係引擎需要高轉快跑的話才見高一點。<br> <br> 評分標準：<br> 我們根據記者試車後的感覺給予評分，最好為A+，最差為E-。</p></body></html>