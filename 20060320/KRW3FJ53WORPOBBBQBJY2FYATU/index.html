<html><header><meta charset="utf-8"><title>　　胡醫生默默撐若薇 - 李八方</title></header><body><h1>　　胡醫生默默撐若薇 - 李八方</h1><p>公民黨噚日舉行成立大典，唔單止創黨黨員要出席，就連佢哋嘅另一半，都要出嚟支持吓。<br> 好似Audrey余嘅老公胡健維醫生咁，雖然佢唔使好似黨魁嘅太座咁坐喺台上接受記者提問，但都唔係印印腳坐喺台下就算。八方見佢喺記招散場時，攞住部相機出嚟影相，又同經過嘅黨員握手打招呼，十足半個主人家咁。八方問佢支唔支持太座做黨魁，佢就點點頭話梗支持；咁佢係咪黨員？呢一層，胡醫生就唔肯講喇。<br> Ronny湯嘅靚太太楊蕙蘭都有出席，亦好似胡生咁，默默坐喺台下。湯太話組黨係Ronny嘅心願，雖然組黨搞到Ronny夜一夜仲要開會，但都戥佢高興，事關Ronny達成心願。湯太仲話，如果有需要，自己一定會幫手㗎，真係好一個善解人意嘅賢內座。<br> <br> <br> 爆料熱線：29290000、27860099<br> 報料傳真：26239278<br> 報料電郵：pf_lee@appledaily.com</p></body></html>