<html><header><meta charset="utf-8"><title>利字當頭：兩鐵合併為乜</title></header><body><h1>利字當頭：兩鐵合併為乜</h1><p>商營機構合併，無非為咗所謂嘅協同效應。不過好多時合併都係搵小股東笨，所以市場上一傳出合併消息，有理冇理出貨都係正路打法，當然如果手上股票係被收購一方，就待善價而沽啦！<br> 近來利世民覺得最有趣嘅一單合併，要數九鐵地鐵。何解？因為響兩鐵合併嘅輿論之中，就見證到香港政客原來全部係經濟文盲的事實。今時今日，政客都將兩鐵合併視為理所當然的結局，但另一邊廂，呢班友又日日喊打喊殺要訂立反壟斷法。要反壟斷，就反兩鐵合併同埋𠵱家鐵路壟斷禁止競爭嘅政策啦！拜託，拜託！</p><p>港交所變後備庫房</p><p>政府嘅藉口，話合併係為咗避免鐵路擴張下的競爭所帶來的浪費。喂！兩鐵不計成本擴張再擴張，歸根究柢除咗因為佢哋可以做地產牟暴利，更重要係政府保證鐵路壟斷市場！響扭曲咗嘅市場，盲目擴展比比皆是。利世民隨手都可以搵到例子，電力、巴士、醫管局、房委會……如果呢啲浪費都不算計劃經濟嘅錯，又係邊個嘅錯呢？<br> 政府早幾年手緊，冇辦法之下將地鐵呢項優質資產上市。如果換咗喺第二個地方，市場人士一定話︰「國企？會唔會有好多政治因素？都係咪搞！」不過香港投資者一於好少理，大陸國企又啱，香港國企更好。地鐵如是，領匯如是，一句到尾，只要有阿公包底，理得佢後面有幾多政治因素？<br> 本來利世民係自由經濟大好友，呢啲民營化一定大力支持。如果政府真正一次過將優質資產還富於民，利世民還可以接受，不過特區政府非常老套地保留大股東身份，令到政府仍然可以「控制」地鐵，呢種行動變相將港交所變相當做後備庫房，實在好難接受也！同樣道理，如果九鐵同地鐵合併係為咗還富於民，利世民都無話可說，不過政府𠵱家嘅態度點都唔似咁開放。<br> 更加矛盾嘅係，如果政府開放壟斷，作為大股東佢對唔住小投資者。如果政府拒絕打破兩鐵壟斷，就直情對唔住萬千小市民，你話政府係唔係自己攞嚟？<br> 利世民</p></body></html>