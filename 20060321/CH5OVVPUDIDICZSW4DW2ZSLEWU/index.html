<html><header><meta charset="utf-8"><title>車路事：全港兩部476匹AMGG55換叉廚心臟軍車快過風</title></header><body><h1>車路事：全港兩部476匹AMGG55換叉廚心臟軍車快過風</h1><p>某日經過九龍灣，突然聽到一陣類似跑車的震撼引擎聲，當時心諗：「兩隻耳仔明明已經俾Headphone塞到實一實，依然聽得到呢種引擎聲，呢架一定係波子或者法拉利。」點知轉頭一望，出現在眼前的居然是平治G-Class四驅車，唔係嘛，呢架四驅係德國軍車，點會改到咁？一輪明查暗訪下，原來呢架係改用咗一副AMG引擎嘅AMG版G55，極速超過260km/h，全港只得兩部，而且兩架都名車有主，但唔緊要，為滿足各位車迷，我依然做了一個簡單訪問，等各方好友可以一齊見識見識。<br><br>記者：黃婉冰<br>攝影：林栢鈞</p><p>476匹極速快Jeep</p><p>一般人（包括我在內）都會以為四驅速度快極有限，匹數高極都唔會拍得住跑車，但自從見識過Benz部G55AMGKompressor後，我發覺原來世上真的可以有一部無論價錢或者匹數都同跑車差無幾嘅Jeep。<br> 你可能會話，畀得二百幾萬，點解唔買架跑車要買佢？咁諗法都好正路，但今次部AMG版G55右軚版，矜貴在全球只得50部，而香港只得兩部，加上G-Class本身產量不多，今次又特別用上476匹馬力的5,500c.c.V8引擎，放在兩噸多重的車殼上，一樣健步如飛。拍攝當日我駕着自家那部1,300c.c.車仔跟隨，負責駕車那位仁兄，一個唔該重踏油門，成架車即時向前衝，差啲連尾燈都見唔到，面對這架0-100km只要5.6秒的快Jeep，在有心無力的情況之下，我只有慢慢尾隨，無辦法，鬼叫這架AMG版G55配上一副跑車偈咩！</p><p>AMG裝身變高貴軍車</p><p>話到明係AMG版，無番幾件AMG裝身又點夠行頭？所以新車今勻換上AMG引擎外，同時亦加了裝不少AMG配件如靚聲雙出式尾喉、加大Brake碟、AMG胎軨、冷光門檻Logo，件件都落重本，將本身已經甚有睇頭的G-Class再整得更加貴氣、型格，話佢貴得離譜？慘得過佢有大把理由自抬身價。</p><p>四驅裝備FullGear上陣</p><p>街上行走的四驅，十架着咗八架，極其量都只可以叫做四驅車款城市車，想揸住佢去爬山涉水？唔落本改裝都咪使旨意，但這部G55就唔同，就算未改裝，它亦是一部百分百四驅車，依然保留有四驅軍車的元素，ESP、中央差速、硬避震、氣墊椅、Airlock、四驅波箱，在市區是有速度的大車；在崎嶇山路上，又可攀山涉水，這才是真真正正的城市四驅！</p><p>車價：$2,480,000<br> 車輛提供：SPSAutomaticPerformance(HK)Limited(31596800)<br> 引擎：5500ccV8Kompressor<br> 馬力：476ps　<br> 扭力：71.4kgm<br> 傳動：五前速自動波</p></body></html>