<html><header><meta charset="utf-8"><title>花𡃁Can：至Hit騎馬機Fing走肥腰龍躉</title></header><body><h1>花𡃁Can：至Hit騎馬機Fing走肥腰龍躉</h1><p>話咁快又冬去春來，見到又薄又貼身的春夏裝真係好鍾意，但一拼上身，見到突出的胃腩肚腩，真係乜購物慾都冇晒，醒覺再唔減肥就嚟唔切啦。要減肥當然要做運動，但咁辛苦，我最多只會有3日恒心。有邊個唔想坐喺度，個人毋須點郁就減到肥？得！你肯投資就得，因為騎馬機幫到手。坊間Hit緊嘅3部騎馬機，想知邊部最值得投資，通過以下5大測試就自有分曉。<br>記者︰劉昱蘭<br>攝影︰陳盛臣<br>Model︰Lin&amp;Peggy（Salvador）<br>Wardrobe︰TAKE5（27243883）尖沙嘴利時商場422號</p><p>比拼一　靚仔度+招式</p><p>話明係騎馬機，當然要似馬。首個比拼一於比呢隻「馬」外形、招式和價錢，睇睇邊部合你要求！</p><p>1號　Panasonic第三代JOBA騎馬健體機<br>曲線+腳踏最神似</p><p>座椅有曲線，似坐落真馬背咁，櫈面的軟墊幾舒服，又有腳踏，搞到小記上馬時，真係好有姿勢咁，踩咗上腳踏度上馬。<br> 懶人至啱<br> 招式方面，有９個速度，一個坐姿配合三個模式，包括腳力程式、收腰程式和收臀程式，連自己郁轉Pose都慳番。<br> 售價：$12,800（C）<br> </p><p>2號　OSIMiGallop健馬師<br>座椅扁平似張櫈</p><p>櫈面太過扁平唔似馬仔，因為佢冇弧度，總係覺得個人會震到移前，玩玩吓要自己坐番後。但勝在有紫、黃兩色揀吓，Sharp晒。<br> </p><p>坐姿多有睇頭</p><p>呢隻馬有4個速度，可慢步配熱身動作、快步配收腰動作、跑步配收髀動作和循環配收腰旁「鬼祟肉」，雙腳擺喺唔同地方，都有唔同收身效果。<br> 售價：$5,880（A）</p><p>3號　Image太空船形騎馬機<br>完全冇馬樣</p><p>三尖八角，似部穿梭機多過似馬仔。冇坐墊，坐落硬身冇咁舒服。<br> </p><p>冇嘢好揀</p><p>只有兩種速度選擇，模式欠奉，而且機形Fix死坐姿，想自己就番部機都唔得。<br> 特價：$4,800（原價$6,800）（B）</p><p>比拼二　收腰</p><p>把13粒Pack箱膠填滿膠杯，然後用皮帶將膠杯綁於腰間，15分鐘後睇吓Fing剩幾多喺隻杯度，剩得愈少就代表腰部運動量愈大。</p><p>1號　剩4粒</p><p>Panasonic的「8字形」搖動，擺動動作大，更能運動腰部。因為除咗前後郁，「8字形」向左右兩邊搖的幅度，比「V字形」闊好多。Model都話騎Panasonic條腰不停咁扭，運動量勁過齋前後郁的Sit-up。</p><p>2號　剩7粒</p><p>OSIM的「V字形」動作，雖然話可向前後左右傾斜擺動，但試騎時似坐喺一張會前後震的櫈多啲，左右擺的感覺好弱，Fing得唔夠勁。</p><p>3號　原封不動</p><p>IMAGE會打圈咁郁，其實好似做呼拉圈咁都會收到腰，但衰在郁到好似阿婆玩呼拉圈咁，搖得太慢，要成1秒多啲先扭到一個圈，實在太弱。</p><p>比拼三　收大髀</p><p>將泥膠填滿膠杯，放喺大髀同部機中間夾實，15分鐘後睇吓邊個最變形，愈畸形雙腿愈出力，收緊作用愈大。</p><p>1號　裂痕唔夠大</p><p>部機似足騎馬仔咁有個腳踏，可能啲力卸咗落個腳踏度，大髀唔需要咁出力，所以膠杯都有裂開，但就冇爆裂同埋飛出街。</p><p>2號　爆裂飛出街</p><p>Model熱身時雙腳放於兩旁和前方，6分鐘度就聽到「啪」一聲，個杯裂咗。之後將雙腳蹺在後馬腳，再提起少少Hip，呢嗰Pose迫Model雙腳出雙倍的力，結果個杯飛咗落地。玩完後，大髀又痠又痹，好Work！</p><p>3號　得個凹字</p><p>由於個放腳位係一個平面，雙腳好輕鬆咁成隻放上去，唔需要點出力，個膠杯都係凹得嗰少少。</p><p>比拼四　勁度</p><p>戴住牛仔帽玩，睇吓15分鐘後邊個移位移得最多，會唔會快到Fing甩帽。</p><p>1號　Fing到上頭頂</p><p>當剛開始轉到最高速時，Model不禁「嘩」一聲。睇住佢個人細細粒，喺馬上高速「8字形」咁Fing到左傾右跌，最後頂帽跣到頭頂，爭少少甩。</p><p>2號　稍稍移位</p><p>OSIM模仿馬仔慢步、快步和跑步3種速度。轉到去高速時Model重笑笑口話好自在，睇嚟速度冇咁快，冇騎Panasonic時咁慌。最後頂帽Fing到露半額。</p><p>3號　Keep到最靚</p><p>IMAGE實在冇乜料到，Model一路都保持到儀態，頂帽郁都冇郁過。</p><p>比拼五　消脂</p><p>玩完後即刻用面油紙輕印全面，帶氧運動有汗出先消到脂，從汗水睇吓邊個消脂最強。</p><p>1號　最濕</p><p>搖幅大夠高速，搞到Model香汗淋漓，濕咗多於1/4張面油紙。</p><p>2號　輸個馬鼻</p><p>搖幅同速度都差啲啲，但勝在要轉Pose，都出唔少汗，濕咗差唔多1/4張面油紙。</p><p>3號　完美面油紙</p><p>Model玩完都Keep到靚一靚，仲要係汗都冇滴。</p><p>賽後分析</p><p>綜合以上5項比拼，Panasonic以五局四勝，大比數勝出！雖然呢隻馬仔價錢貴，但「分唇」同玩法都夠多，而且最緊要Work吖嘛！</p><p>騎馬Do's&amp;Don't</p><p>Do<br> 1.腰板要挺直，可以有埋鬆脊椎和盆骨等的物理治療功效，骨鬆自然筋都鬆埋，成個人舒服晒。<br> 2.玩耐咗就唔好用扶手，多啲靠腰力去攞平衡，收身效果更明顯。<br> <br> Don't<br> 唔好太急進一開就開最高速，個人掌握唔到個速度，攞唔到平衡，一樣冇效果。</p><p>靚女點睇</p><p>（A）OSIM	（27902300）<br> <br> （B）JCLadies	（25590226）<br> <br> （C）Panasonic	（28330955）</p></body></html>