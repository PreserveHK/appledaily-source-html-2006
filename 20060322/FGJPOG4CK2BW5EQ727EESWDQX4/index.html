<html><header><meta charset="utf-8"><title>F2受訪晒英文</title></header><body><h1>F2受訪晒英文</h1><p>台灣男子組合F4今晚喺紅磡開騷，佢哋噚日趕住喺總綵排前接受CNN節目《TalkAsia》訪問。講得一口流利英文嘅吳建豪（左二）同朱孝天（右一）全程用英文對答，仲幫言承旭（左一）同周渝民做繙譯。F4話佢哋四個好似一家人咁，吳建豪同朱孝天就好似爸爸同媽媽，言承旭同周渝民就係一對乖仔。</p></body></html>