<html><header><meta charset="utf-8"><title>VK2020僅厚8.8mm　輕薄如朱古力</title></header><body><h1>VK2020僅厚8.8mm　輕薄如朱古力</h1><p>手機愈玩愈薄，似乎係勢在必行！不過，如果齋得個薄字，冇乜其他睇頭嘅話，亦難成氣候。VKMobile呢位韓國二線小生，最近就推出咗兩、三款以薄為題材嘅機種，除咗8.8mm厚度再一次冠絕機壇之外，最新嘅VK2020更將功能強化，薄如朱古力般嘅軀體，已配備高容量記憶、MP3播放器甚至藍芽傳輸，外形雖然單薄，嗒落卻啖啖有味。<br><br>記者：陳國輝<br>攝影：林栢鈞<br>ImageGirl：Anne（Phonographic）</p><p>其實更早之前，韓國SAMSUNG以及Linux等牌子，已先後推出咗激薄級機種，但講到最賣力，畀用家最深刻印象者，首選應該係VKMobile！佢除咗喺兩個月內一連推出VK2000、VK4500以及VK2020，喺德國CeBIT更發布過內置400萬像CCD鏡頭，厚度卻只有8.8mm嘅VK2200！據先達Sales講，呢款薄身拍攝王將於下月落場，如果有興趣嘅話，儲定彈藥係時候！</p><p>細細部玩上OLED芒</p><p>比外形，原來VK2020與上代VK2000一樣咁薄，但數到分唇，呢一代就強化咗好多！最大分別之一，就係屏幕由6萬5千色增加至26萬色，色數勁咗之餘，更值得一讚係今次採用與BenQ-SIEMENSS88同樣咁靚嘅OLED芒，除咗可視角度多達170o，就算受到室外陽光照射，仍保持到一定光度；唯一最可惜，係機身竟連一個VGA鏡頭都冇，白白浪費咗靚芒帶嚟嘅優點。</p><p>配96MB聽足24首歌</p><p>雖則機身輕薄，但仍不缺時興嘅MP3播放器！喺機面四方向掣上，會發現音樂快捷鍵，只要一Click入去，便即時進入MP3播放介面；較難得嘅係，就算機身不設記憶卡槽，機內仍提供96.3MB可用空間，支援MP3及AAC兩種音樂格式，若以每首歌4MB計，已足夠儲存24首歌，一般返工搭車用都夠晒！再加埋可作傳輸嘅藍芽技術，隨時同班Friends機過機「射」歌仔都得！</p><p>PROFILE</p><p>制式：GSM四頻<br> 體積：95×47×8.8mm<br> 重量：53g<br> 屏幕：26萬色OLED芒<br> 通話時間：約180分鐘（備用150小時）<br> 主要功能：MP3/AAC音樂播放器、96MB記憶體、藍芽、64和弦鈴聲、兩款Java遊戲</p><p>鏡頭以外</p><p>當記者問舖頭借機影相嗰陣，Sales話盒上所標明嘅64MB內置容量，原來唔係正確資料！經再三查證，才發現實際可用記憶體應該係96.3MB先啱，雖然今次只係「報細數」，但為咗消費者用得心安理得，希望下次可免則免啦！</p></body></html>