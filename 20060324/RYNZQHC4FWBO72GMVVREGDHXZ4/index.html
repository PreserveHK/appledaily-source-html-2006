<html><header><meta charset="utf-8"><title>數碼影音：TZ1凸鏡＋摺鏡	細機首配10×重炮</title></header><body><h1>數碼影音：TZ1凸鏡＋摺鏡	細機首配10×重炮</h1><p>相比早幾年DC熱賣時，如今出新機𣲷、個市就更𣲷！好多廠商策略係「慢」啲出機嚟拉長售賣周期，有啲機將功能加加減減，一味博大霧Keep住有新機賣！Panasonic啱啱又有新DC發布，一嚟幾部，可幸是各具特色，最惹人注目是輕巧機身的TZ1，鏡頭唔多「凸」出，竟有10×光學變焦及350mm大炮功能，真係人不可以貌相，「鏡」不可用尺量！<br><br>記者：朱崇德　<br>攝影：陳陶鈞</p><p>10×變焦唔凸出</p><p>一般人對10×光學變焦認知，機身連鏡都應該長到要放入相機袋！不過今次TZ1竟然做到如一般口袋機尺寸，真係超乎想像；據稱佢使用全球首部結合凸鏡加摺鏡光學技術，簡單講係大家除見到機前凸出鏡頭部份外，機身仲有另一組呈L形擺放的「潛望式」鏡頭，兩者相加就有10×光學變焦、35-350mm的變焦能力，加上Leica鏡的威力同Panasonic至耍家的MEGAO.I.S.光學防手震系統，鏡組設計都算無可挑剔！</p><p>Profile：500萬像素、10×光學/4×數碼變焦、2.5"芒、SD卡（內建13.4MB）、112×58.1×40.2mm、234g</p><p>ISO1600特高感光值</p><p>全機核心配置了一枚1/2.5"637萬像素CCD，有效像素500萬，影像處理器使用最新VenusEngineIII，可以透過偵測色彩及光線來源，達致降低相片雜訊功效；特高感光值是TZ1一大賣點，調校值可由基本的ISO80-800，在特別暗黑環境仲有一個ISO1600的HighSensitivityMode，包你影相唔會鬆郁矇。Movie模式除一般640×480及320×240外，還加入了特高畫質848×480（30fps/16:9）的DVD質素模式，當然亦係影爆卡嗰隻啦！𠵱家一張2GBSD只係賣緊約$500，當埋佢做DV用都得。</p><p>全球最細28mm廣角DC</p><p>又嚟「1」？原來前面多個「0」，所以係新機嚟嘅！FX01號稱全球最細擁有28mm超廣角鏡DC，機身僅重132g，真係同張八達通差唔多大，難怪大會即場送部畀代言人林嘉欣，佢都愛不釋手！機身細細，但擁有600萬像素CCD及3.6倍光學變焦鏡頭，實際焦距有28-102mm，同TZ1一樣勁玩ISO1600及MEGAO.I.S.光學防手震，快門反應時間仲快至0.005秒，玩落真係爽到震。</p><p>Profile：600萬像素、3.6×光學/4×數碼變焦、2.5"芒、SD卡、94.1×51.1×24.2mm、132g</p><p>FZ7飛熱靴廉價版</p><p>FZ30（$5,490）喺AV場大熱，馬上加開飛熱靴版FZ7（$3,690）！雖然同為12×光學變焦，但最Wide焦距微升1mm，去到36mm，所以最Tele位可以去到432mm（FZ30只有420mm）；不過感光元件就由800萬像素輕微降級至600萬像素，但一樣配置有MEGAO.I.S.光學防手震系統，不過最開心係ISO值同兩部細機看齊，最高強玩ISO1600，剛剛高FZ30一級！<br> <br> Profile：600萬像素、12×光學/4×數碼變焦、2.5"芒、SD卡、112.5×72.2×79mm、310g</p><p>同場加映：燒碟DV配靚鏡</p><p>Panasonic今次部D300首度結合3CCD的確有睇頭，色彩還原能力高，拍片出嚟都正啲！鏡頭亦係老拍檔LeicaDicomar鏡配MEGAO.I.S.光學防手震系統，並擁有10×光學、700×數碼變焦；考慮到體積問題，無可避免使用8cm細碟，不過就對應DVD-R/RW同DVDRAM；感光元件最高可拍310萬像素相片，以機價計，好多機仲玩緊單頭CCD咋！</p><p>Profile：1/6"80萬像素CCD×3、10×光學/700×數碼變焦、2.7"芒、DVD-R/RW、63×87×138mm、585g</p><p>鏡頭背後</p><p>有明星到場的發布會腦記一定頭痛！記者人數多1倍爭位影相！今次Panasonic記招亦有此情況，更慘是舞台位仲要封一半畀「嘉賓席」睇Show；每有記者越雷池，就會有狀似AgentSmith的黑衣工作人員拉衫尾「叫唔好」。不過林小姐一出場，場面馬上失控，拉衫事小、冇相交差事大！工作人員明知不可為而為之，只好講句「同志們辛苦喇！」。</p></body></html>