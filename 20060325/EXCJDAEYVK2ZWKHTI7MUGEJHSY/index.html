<html><header><meta charset="utf-8"><title>世盃倒數11周：明屈男友科水　聯合國波衫着上身</title></header><body><h1>世盃倒數11周：明屈男友科水　聯合國波衫着上身</h1><p>一到世界盃，女朋友紛紛問：「睇波緊要，定陪我緊要？」姊妹們請面對現實，別問自殺式問題，倒不如陪男朋友一齊投入這個四年一度的盛事，反正有靚仔你睇賽事又刺激，再者球衣也不是男士們專利，今年adidas同Nike都推出一系列足球主題女裝，款式一改足球硬橋硬馬感覺，Fashion味好濃，各姊妹又多個藉口添新裝，不過錢──當然由男朋友畀，反正男朋友都預咗輸錢畀馬會㗎喇。<br><br>記者：陸伊琳　<br>攝影：伍慶泉　<br>模特兒：Jira（STAZPEOPLE）</p><p>自玩Mix&amp;Match</p><p>男朋友捧朗拿甸奴，就順他意買黃金巴西隊球衣？黃甘甘好看嗎？別討好男友，就照自己心意買衫，不過……唉，女人總是三心兩意，藍色日本隊小外套好型、英格蘭Tube-Top又好搶眼、自己又鍾情德國隊隊長波歷克……眼前八國聯軍咁多款，怎揀？一於Mix&amp;Match一次過三隊由內至外由上至下着上身！</p><p>adidas包羅萬有</p><p>今屆世界盃法國、德國、阿根廷、西班牙等國腳會穿adidas球衣，adidas好有商業頭腦，除推出以上球隊的女裝系列外，就連沒有贊助的英格蘭、荷蘭、巴西等屬Nike派球隊，亦為他們推出服裝，有Tee、背心、短裙仔、Jacket等等，款式重幾In，並非運動衫配鬆身褲嗰隻，收晒腰有晒Cuting㗎。</p><p>Nike玩復古</p><p>Nike則大玩七、八十年代毛巾衫、貼身波衫等懷舊復古款式，最搞鬼就是仿紅魔鬼系列服裝，大大個三叉魔鬼公仔，好曼聯呀！多款得意PrintTee亦諗得過。</p><p>（a）i.t.（27369152）<br> 地址：尖沙嘴美麗華購物中心1030店<br> <br> （b）adidasOriginalsConceptStore（25042186）<br> 地址：銅鑼灣京士頓街6號B舖</p></body></html>