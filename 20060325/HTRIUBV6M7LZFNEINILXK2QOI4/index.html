<html><header><meta charset="utf-8"><title>樂壇寶藏：百年樂壇寶藏任睇　冇人知</title></header><body><h1>樂壇寶藏：百年樂壇寶藏任睇　冇人知</h1><p>睇完上幾頁70、80、90年代，真係要講句：往事只能回味。<br>想回味，當然仲可以睇展覽。上星期有朋友同我講話一定要去「香港影視娛樂博覽」睇睇，全因為佢極冧偉仔。梁朝偉喎！當然吸引到一大班Fans去撐場啦，其實原來影視展舉行的同時，就有一個「香港音樂匯展」，其中一個「中國唱片百年大事記」展覽，就齊集近數十年流行樂壇珍貴史料，甚麼黃霑歌詞手稿、家駒身前結他樣樣集齊，想睇？唔好意思，展覽得3日，而且冇乜宣傳，已經完結咗！<br><br>記者：羅灝汶　攝影：伍慶泉</p><p>撐場明星</p><p>成個展期得3日，仲唔係星期六、日，你話佢宣傳不足咩？佢又有明星撐場，可惜為時已晚！</p><p>滄海遺珠冇人知</p><p>同「香港影視娛樂博覽」同一地點、同一時間嘅「香港音樂匯展」「中國唱片百年大事記」展覽，無論宣傳以至規模都遠較影視展細，發起人黃志淙，經過千辛萬苦借來眾多展品，拍攝期間黃志淙就向小記問道：「請問知唔知道，今日有冇其他報章介紹我哋個Show呀？」，簡單的一句說話，正好道出舉辦人的欷歔，短短的音樂歷史走廊，集結了超過二百件珍藏，每件都得來不易。志淙：「呢一張哥哥張國榮嘅金唱片，係哥哥生前嘅最愛，《風繼續吹》絕對係哥哥嘅代表作。淨係安裝哥哥的展品，已經用咗一個鐘頭，而且整個過程都有哥哥嘅家人陪同呢。」可見每件展品是如何珍貴，當中更有霑叔親筆手稿、家駒用過的結他，大部份都未作過公開展覽！</p><p>街坊：有音樂資料館一定捧場</p><p>成立音樂博物館</p><p>遊歷過展覽的朋友，都一定會感到意猶未盡，雖然每個收藏櫃都有不同的主題，由遠至近的確令人大開眼界，但只有3日的展出時間，來不及宣傳已經要結束了。採訪當日正是展覽的最後一天，志淙：「香港可以有電影資料館，都應該要有一個地方去收藏音樂資料，辦這個展覽，就是希望可以提起香港人對音樂歷史嘅興趣。」籌備整個展覽只得3個月不到的時間，如果唔係有一班音樂前輩、好友、歌迷會、發燒友及收藏家等人幫助之下，展覽的確難以完成。「我夢想係成立音樂博物館，可以向大眾展示更全面、更仔細、更永久的音樂文物展覽。」</p><p>百年音樂史</p></body></html>