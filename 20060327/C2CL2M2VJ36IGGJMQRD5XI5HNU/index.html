<html><header><meta charset="utf-8"><title>諾記抄Nikon經典　一扭影相再擰聽歌</title></header><body><h1>諾記抄Nikon經典　一扭影相再擰聽歌</h1><p>啟動相機，將支鏡頭向前、向自己扭擰拍攝，呢種玩法咪就係當年NikonDC先有嘅成名技囉！今日將經典重溫者，唔淨止Nikon近作S4，就連手機界Nokia都玩埋一份。旗下N3250首次將直身機分兩截，上半屏幕，下半就變成扭計骰咁擰，最抵死係扭90o變相機、扭盡180o變MP3機，唔昅清楚仲以為係Nikon迷你版CP950，認真鬼馬！<br><br>記者：陳國輝　攝影：陳盛臣<br>ImageGirl：GiGi（Phonographic）</p><p>論外貌相似度，相信冇人懷疑，但除咗扭計骰部份外，其實N3250創出多款過癮玩法！正如剛才提到，當擰一半或者擰晒嗰陣，佢會即時切換為DC或MP3模式，同時，Keypad背面亦設置咗一排分唇掣，專為控制拍攝及聽歌而定，對玩家嚟講可算相當用心！</p><p>剪片玩法似Premier</p><p>為配合扭擰玩法，今次鏡頭位已由背面移師至機側，用嗰陣只需直接將支炮90o扭轉，相機就會自己啟動，連㩒快捷鍵嘅時間都慳番！DC分唇與旗下200萬像手機比較，如N70、N6270等分別不大，但特別一提係N3250內置咗一款幾好用嘅剪片程式，裏面有齊VideoTrack及MusicTrack兩部份，可獨立Edit之餘，仲可加入FadeIn、FadeOut等過場特效，比起用PC軟件Preimer同樣咁User-friendly！</p><p>扭轉支炮即開咪</p><p>將「下半身」扭擰180度之後，即見機背播歌掣以及選曲掣，同時屏幕亦會自動進入音樂模式，情況同玩DC嗰陣好相似。N3250支援多類型音樂格式，例如MP3、M4A、AAC以及最新嘅eAAC+，另更內置音樂均衡器兼提供手動調校，對高要求者特別啱用。用電量方面，通話時間只有180分鐘，但如果齋聽歌就可連續播放10小時，用於一般搭車或食飯時間，已夠玩足兩日！</p><p>試相區GiGi（售貨員）</p><p>本來支鏡可以扭前扭後真係極方便，但係拍攝掣唔多就手，㩒嗰陣唔係遮住鏡頭，就係擋住畫面，自拍難度相當高！</p><p>鏡頭以外</p><p>拍攝當日，本想到戶外影主題相，點知遇着毛毛細雨，不大情願下惟有搵人工草皮嚟代替；點知冇幾耐又接到朋友來電，慘痛咁話倒後鏡俾雨水搞到矇晒，卒之考牌又肥佬。唉，呢場雨真累事！</p><p>PROFILE</p><p>制式：GSM900/1800/1900三頻<br> 體積：103.8×50×19.8mm<br> 重量：115g	屏幕：26萬色TFT芒<br> 通話時間：180分鐘	備用時間：245小時<br> 主要功能：SymbianOSSeries60介面、扭擰機身啟動影音、200萬像素鏡頭、收音機、藍芽、T-Flash卡<br> 售賣點：MoshiMoshi（26289191）<br> 地址：旺角先達廣場地下G73</p></body></html>