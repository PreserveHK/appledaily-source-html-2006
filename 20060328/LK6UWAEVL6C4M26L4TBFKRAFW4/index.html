<html><header><meta charset="utf-8"><title>飯聞煮派：考試檔期口癢餐1粒鐘充電</title></header><body><h1>飯聞煮派：考試檔期口癢餐1粒鐘充電</h1><p>高級程度、中學會考貼住殺到，考生們呢兩個月正式進入無間地獄。苦中作樂，搵埋一班同學仔嚟屋企齊齊溫書同步過冬最好不過，溫書溫到瘟瘟沌沌，可以同同學仔玩吓煮飯仔整啲小食填肚鬆一鬆。1粒鐘煮齊4款，溫一頁書都未夠，絕對唔嘥搏殺時間。都就快考喇，放開啲啦！食飽啲喇！趁有啖好食……<br><br>記者：馬慶武　攝影：伍慶泉<br>示範、菜式設計：ByJoannestylishbaking（28332066）</p><p>蒜茸牛油螺肉多士<br>雪凍翻叮都掂</p><p>聞煮價　$70　4人<br> 需時　15分鐘<br> 一罐罐螺肉隨時買到，加牛油煮兩煮就可以搽麵包。最正係可以嗌媽咪整定「螺肉醬」放入雪櫃，溫書溫到三更半夜都可以烘塊多士開大餐。夜晚溫書好寂寞㗎陰功，好彩有螺肉多士𠱁番我。</p><p>咩料</p><p>蒜頭8粒、牛油2安士、橄欖油2湯匙、田螺肉8安士、番荽碎1湯匙、法式長麵包1條<br> 調味：鹽1茶匙、黑胡椒粉1茶匙<br> </p><p>速成法</p><p>1.將蒜茸、牛油、橄欖油及調味料拌勻；<br> 2.燒熱平底鑊，另放入蒜茸牛油煮溶；<br> 3.加入田螺肉炒香，撒上番荽碎；<br> 4.法式麵包切片，烘脆；<br> 5.把田螺肉淋上多士上，再灑上番荽碎即成。</p><p>聞煮貼士<br> 用印尼大罐裝田螺肉比較經濟，約$60一罐，可用4-5次。</p><p>燒豬串骨醫牙痕最啱</p><p>聞煮價　$20　2人<br> 需時　10分鐘<br> 勝在製法簡單得嚟又夠惹味，一定啱後生仔女胃口。豬串骨肉唔算多，食兩支都唔覺有嘢落咗肚，保證唔會食飽就瞓，醫牙痕一流。</p><p>咩料</p><p>豬串骨6支<br> 醃料：橄欖油1/4杯、白酒醋2湯匙、蒜頭1粒、香草1湯匙、鹽及黑胡椒少許</p><p>速成法</p><p>1.把醃料拌勻，放入豬串骨醃好；<br> 2.不要放油，待平底鑊熱至出煙；<br> 3.把豬串骨放在平底鑊上煎5分鐘至微焦即成。</p><p>聞煮貼士<br> 要待鑊燒熱後才放上豬串骨，否則很難煎得平均。</p><p>煮教JoanneProfile</p><p>曾經於加拿大學習廚藝嘅Joanne，已經喺香港開班授徒8年，強項是西餐及各式點心，每段時間也會推出新菜式新課程。<br> 網址：www.byjoanne.com.hk</p><p>英文　Pan-friedPorkRibs</p><p>Ingredients:6porkribs<br> Marinade:1/4cupofoliveoil,2tbspwhitewinevinegar,1garlic,1tbspherbanddashofsaltandpepper<br> Method:<br> 1.Mixthemarinade,putinporkribsandmarinate.<br> 2.Heatapanwithoutaddingoiluntilsmokecomesout.<br> 3.Pan-fryporkribsfor5minutesuntiltheyarelightlyburned.<br> Tips:Don'taddinporkribsuntilthepanisheated,otherwise,theywon'tgetcookedevenly.</p><p>印尼文　IgaBabiBakar</p><p>Bahan-bahan:6bhigababi<br> Bahanbumbu:1/4canggirminyakzaitun,2sendoksupcukaarakputih,1siungbawangputih,1sendoksuprempah-<br> rempah,sedikitgaramdanmericahitam<br> Caramembuat:<br> 1.Campurkansemuabahanbumbu,adukrata,bumbuiigababi.<br> 2.Panaskanpancihinggaberasap,tapijangangunakanminyak.<br> 3.Tumisigababiselama5menithinggaberwarnakuningkeemasan.<br> Tips:Andaharusmemasukkanigababisetelahpancidipanaskan,kalautidak,igababisusahditumismerata.<br> （繙譯：語言專家諮詢公司　電話：23648988）</p><p>焗意大利芝士青口1分鐘焗好</p><p>聞煮價　$70　4人<br> 需時　15分鐘<br> 焗青口呢個名，將成件事搞到好似好大咁，其實只要有急凍青口加埋番茄等配料放入焗爐1分鐘就食得，而且青口、番茄都充滿營養，醒目仔時間呀！</p><p>咩料</p><p>急凍青口1盒（約2打）、牛油1安士、洋葱1個、蒜頭2粒、番茄茸1.5量杯、紫蘇葉2湯匙、芝士4安士<br> 調味：鹽、黑胡椒粉各1/4茶匙</p><p>速成法</p><p>1.急凍青口已經煮熟，所以毋須再用滾水煮，若用新鮮青口，則要用慢火煮3分鐘；<br> 2.牛油煮溶，加入洋葱粒及蒜茸爆香；<br> 3.倒入番茄茸，加入紫蘇葉碎，煮滾後放入調味料；<br> 4.將番茄醬釀到青口裏，撒上芝士放入烤爐，用高溫烤1-2分鐘至金黃色即可。</p><p>聞煮貼士<br> 青口不宜煮太久，尤其係急凍已熟青口，更加唔使煮，放入烤爐已可有加熱效果，否則肉質會過韌。</p><p>五香雞槌露骨易揸</p><p>聞煮價　$30　3人<br> 需時　15分鐘<br> 焗雞槌唔特別，五香焗亦無新意，最有心思係將雞槌肉推到上骨頭頂，邊溫書邊手揸雞槌咪住咬，唔怕整到成本書黃甘甘啦！</p><p>咩料</p><p>雞槌1磅<br> 醃料：五香粉、黃薑粉各1/4茶匙、蒜頭2粒、紅酒1/2杯、月桂葉2片</p><p>速成法</p><p>1.雞槌洗淨抹乾後，用刀把肉從尾刮至頂部成槌狀；<br> 2.將所有醃料拌勻，放入雞槌醃。建議早一日醃定，入味好多；<br> 3.將雞槌平均放在焗盤上，將焗爐調至220℃，焗約10分鐘即可。</p><p>聞煮貼士<br> 在刮雞槌前要將雞槌尾的筋肉完全切斷，這樣才可以順利反起。</p></body></html>