<html><header><meta charset="utf-8"><title>電腦新產品：日系細機燒埋DVD　小巧蘿蔔頭卡娃兒呢！</title></header><body><h1>電腦新產品：日系細機燒埋DVD　小巧蘿蔔頭卡娃兒呢！</h1><p>日版Notebook一直有班捧場客，原因係個款夠型囉！新落場librettoU100（行內稱蘿蔔頭），潮爆嘅藍色機身，小巧如一部平裝小說，已叫人相當愛不釋手；更恐怖是連電池都係僅重999g，竟然玩齊指紋辨識、藍芽、WLAN……功能完全拍得住好多「重」裝Notebook！<br><br>記者：朱崇德<br>攝影：陳盛臣<br>ImageGirl：Yuki</p><p>近年香港行貨Notebook多行大件夾抵食DesktopReplacement路線，一般機都以14"芒做起跳點，閒閒哋2、3kg重量，流動機能可謂全無，日版機就是看此空檔，以小巧流動機能殺出一條血路；以往或者有人詬病機細自然功能唔夠齊！套句腦場Sales賣機時與客的對答，「內置WLAN、藍芽，套落Docking連DVD都燒埋，你仲想要加乜？」。</p><p>7.2"芒超高解像</p><p>黑、銀、白係一般Notebook機殼顏色三寶！U100破格以寶藍色做機面，而且一半焗漆、一半金屬，正是有質感又型爆！開蓋後第一吸引點，係佢個7.2"細芒，同好多14"大機看齊，行WXGA的1,280×768高解像；芒細但解析度一樣，明顯點與點之間的密度緊密細緻咗，加上有別於一般行光管的LCD顯示屏，U100使用了光度更均勻的LED做背光燈，筆者認為畫質絕對達到「鑑賞級」。</p><p>少有WLAN加藍芽</p><p>以慳電為原則，處理使用P-M733（1.1GHz）UltraLowVoltage設計，使用跟機的6-Cell電閒閒哋都可用上4.5小時；記憶體有256MB，不過要同OnBoard顯示卡共享資源，相信加多條512MB點都走唔甩，最強係個硬碟機，機仔細細竟然有60GB之巨，胃口相當大吓！<br> 機身整合了802.11b/g無線網絡並不出奇，但連藍芽v2.0都預設埋，就唔係咁多細款機玩到！其他連接埠諸如指紋辨識保安系統、USB2.0、IEEE1394、LAN、Modem亦係罕見地齊全，但最實用係佢有專用VGAOut插口，可外接其他電腦芒或投影機做影像輸出，對出外工作Presentation的業務型用家就至幫得手。</p><p>底座燒碟格式齊</p><p>為了機身輕巧為原則，U100並冇內置光碟機功能，解決方案是以一個外置式Docking底座，基本完全對應DVD±R/RW、CD-R/RW之燒錄，唔用時又可拆除，慳位慳重量；Docking前端還配置有一按播碟功能，令用家輕鬆玩盡多媒體，配合U100內置的SRS音效功能，能模擬出環迴立體聲效果，正是工作時工作，遊戲時遊戲；據知本周內出機，會以贈品形式送光碟機Docking，不過舖頭表示數量有限，送完即止。</p><p>PROFILE</p><p>處理器：P-M733（1.1GHz）<br> 記憶體：256MB<br> 硬碟機：60GB<br> 光碟機：DVD±R/RW、CD-R/RW<br> 顯示屏：7.2"（1,280×768）<br> 其他：802.11b/g、藍芽、USB2.0、IEEE1394、SD、PCMCIATypeⅡ<br> 尺寸：210×165×29.8-33.4mm<br> 重量：999g</p><p>鏡頭背後：</p><p>呢類小巧可愛嘅Notebook，真係特別得女性歡心；話說筆者帶機回家測試，撞正女友睇見，佢劈頭第一句就問「不如送畀我做復活節禮物囉？」，我馬上回了句「4.1快啲喎！」，呢啲咪叫帶錢打工囉！</p><p>售賣點：</p><p>Y2K（31580280）<br> 地址：深水埗高登電腦商場1樓31號舖</p></body></html>