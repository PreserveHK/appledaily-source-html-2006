<html><header><meta charset="utf-8"><title>　　煤氣董事膠框版譚耀宗 - 李八方</title></header><body><h1>　　煤氣董事膠框版譚耀宗 - 李八方</h1><p>噚日煤氣公司上立法會交代，話下年度引入天然氣之後會減價一成，班尊貴議員冇嘢可挑剔四叔李兆基，因為佢哋唔使提出可加可減機制，人哋已經自動減費。<br> 當然，去解畫出動煤氣嘅常務董事陳永堅同執行董事關育材等高層就夠，八方一直覺得陳董事好面熟，到中午飯局近距離同佢傾偈，先醒起佢不但聲線、談吐，連樣貌都好似工聯會嘅譚耀宗。<br> 原來連佢啲同事都有同感，話如果戴膠框眼鏡嘅陳董換個金絲眼鏡就更似，陳永堅都好留意譚耀宗講嘢，佢仲好記得八年前煤氣去立法會報告要加價百分之四點五，當時譚議員慢條斯理話叫佢哋不如加多啲，如果加咁少不如唔好加，陳董都唔知點招架。呢種真係太極至高境界──以柔制剛。<br> 唔講唔知，呢啖超平天然氣係陳董喺○二年出盡九牛二虎之力爭番嚟，因為廣東液化天然氣公司當初同澳洲買氣冇預畀埋佢哋，中華煤氣公司要上到北京國家計委先搞掂，以二十美元一桶簽咗二十五年，真係平到飛起。陳董估計，恐怖事件加埋中印經濟起飛，油價冇得跌。<br> <br> 傳真︰2623-9278<br> 電郵︰pf_lee@appledaily.com</p></body></html>