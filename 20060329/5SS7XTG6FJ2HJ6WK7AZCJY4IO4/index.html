<html><header><meta charset="utf-8"><title>謝利記再出手　日版東芝機全線解封</title></header><body><h1>謝利記再出手　日版東芝機全線解封</h1><p>一部Vodafone903SH，已令到水機界翻天覆地，如果再多埋TOSHIBA參與，究竟情況又會點呢？近日，「改機天王」謝利記又再發表出位宣言，聲稱已將日版TOSHIBA手機全面解封！唔單止爆破晒SimLock問題，搖身一變成為「香港通」；更抵死嘅係，佢話今次重避過埋行貨「標殺令」，唔落香港介面，甚至連一粒Icon都冇改動，堅持日版原汁原味咁話！會唔會引爆另一瑒水機大混戰，不妨拭目以待！<br><br>記者：陳國輝<br>攝影：譚盈傑</p><p>今次聲稱被解封嘅TOSHIBA型號，分別為803T、902T、903T以及904T，亦即日本Vodafone全線TOSHIBA機，而當中904T更只係喺日本推出咗唔夠一個月，勁Fresh嗰隻！至於機價方面，大概為$3,000左右，如果自己拎機去改，則收費$300，比起903SH啱啱落場嗰時，擺明炒味冇咁濃！</p><p>「解封」4大必睇！</p><p>其實每一次Unlock完之後，通常會出現所謂嘅「後遺症」。據講，今次除咗睇得番僅有嘅CSL串流影片，其他3G台試過一律唔Work。另外，以下四點大家亦必須留意：</p><p>英日文介面</p><p>打開Menu發現全部用晒英文，亦可選日文介面；不過如果你玩開中文SMS，咁就愛莫能助。</p><p>GPS唔用得</p><p>903T及904T均內置GPS，喺日本只要連結3G網絡，即可當地圖用；不過喺香港就用唔番。</p><p>行MMF鈴聲</p><p>呢四款機淨係支援MMF格式鈴聲，用唔到MP3以及AAC，假如你經常換歌仔嘅話，就要另外搵套轉換軟件。</p><p>支援T9輸入</p><p>支援日版機中極罕見嘅T9英文輸入法，但四部機裏面淨係得903T及803T配備，啱晒打英文SMS嘅用家。</p><p>904T變手提遊戲機</p><p>本來最強嘅係GPS功能，可惜喺香港又用唔到，變相另一賣點就係320萬像素鏡頭。同903SH一樣，反轉個芒即變DC，同時機頂配備咗獨立四方向掣，方便影相之餘，如手提遊戲機咁玩Game都得！</p><p>PROFILE</p><p>制式：WCDMA/GSM三頻<br> 體積：112×50×26mm<br> 重量：146g<br> 顏色：紅、綠、銀<br> 主要功能：26萬色芒、320萬像素鏡頭、微距掣、藍芽<br> <br> $3,680</p><p>903T/902T影得刁鑽</p><p>扭得兼轉得嘅屏幕最搞鬼，方便以刁鑽角度嚟影相或拍片。兩者外形極度相似，唯一唔同係902T嘅藍芽收發容量限制37KB，莫講話Send一首完整MP3，甚至連一幅高解像相片都過唔到；至於903T則屬於改良版，可解決以上問題。</p><p>PROFILE</p><p>制式：WCDMA/GSM三頻<br> 體積：111×50×25mm<br> 重量：148g<br> 顏色：白、藍、橙（903T）<br> 紅、灰紫、黑（902T）<br> 主要功能：26萬色芒、192萬像素鏡頭、藍芽、TVOut<br> <br> $2,780（903T）<br> $2,280（902T）</p><p>803T五色齊發</p><p>亦即SmarTone-Vodafone賣緊嘅TX60，行版提供咗黑、白、綠三種色，選擇已相當多，不過日版重勁，再加入紅、藍兩隻色，畀玩家更多Choice；另外，日版機重送多個USBCable座，用嚟叉電之餘，亦可接駁PC抄資料。<br> </p><p>PROFILE</p><p>制式：WCDMA/GSM三頻<br> 體積：100×47×26mm<br> 重量：134g<br> 顏色：黑、白、綠、藍、紅<br> 主要功能：26萬色芒、226萬像素鏡頭、播歌專用面板<br> <br> $2,580</p></body></html>