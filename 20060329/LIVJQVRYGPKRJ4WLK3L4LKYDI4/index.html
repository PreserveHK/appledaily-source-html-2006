<html><header><meta charset="utf-8"><title>車路事：滲入R版賽車元素　英式極速飛毯</title></header><body><h1>車路事：滲入R版賽車元素　英式極速飛毯</h1><p>要坐得夠豪的話，除咗可以選擇德國平治同寶馬頂級豪華轎車，唔想隨波逐流，可以大唱對台戲，揀另一邊廂的英國積架轎車！話晒佢都系出名門，豪華又夠氣派的車廂，若然想要夠豪又要跑意十足，最近積架代理引入一款XJ63.0V6GT的特別版，有齊原有XJ6的一貫豪情，滲入高性能的XJR元素，真係諗得過！<br><br>記者：陳偉林<br>攝影：陳盛臣<br>ImageGirl：Algie</p><p>我喜歡英式轎車的包裝，事關咁多年以來，佢哋都無話隨波逐流，尤其係XJ車系的四圓車燈編排，以及多年不變的扁長鬼面罩；至於話呢部XJ63.0V6GT特別版，圓圓的大燈換上Xenon裝置，鬼面罩仲係同高性能XJR跑房車的相同，鋼線網紋外，換上特大19吋專用跑車合金軨，及255/40ZR19輪胎，還有具跑意的硬避震，行車抓地力極好。再者，呢部特別版的左右雙出式尾喉裝置，令引擎呼吸變得呼呼有聲，佢好忠於XJR跑房車的神髓，加有細小的鴨尾狀定翼呢！</p><p>英式轎車座艙鋪排出眾</p><p>我欣賞佢外在美之餘，亦好賞識一貫英式轎車豪情洋溢的車廂配襯；尤其係XJ63.0V6GT特別版的前後座椅，剪裁好貼身，而前面桶椅有全方位電控，椅背上刻有跑版R字樣，錶板以黑桃木配以金屬面板，具跑意又見High-tech，而最突出莫過係四幅式真皮軚環，左右各附有免提按鍵，觸手可及。一套高級6碟CD音響系統，還有恒溫冷氣配套，令車廂設備變得應有盡有，媲美同級的德國轎車，筆者仲覺得置身其中格外有多一份妥貼感受。</p><p>電子CATS懸掛柔韌俱得</p><p>雖然這輛XJ63.0V6GT特別版，配備一台3.0公升V6DOHC引擎作驅動，馬力輸出好突出，勝在扭力於4,100rpm時有最高峯值表現，起跑同加速全沒有半點遲疑，而一套至新的ZF6前速自動波箱配搭，以傳統U型編排，大可手動式轉檔，保持一定扭力提升爆炸力，疾走下亦見平穩順暢，想唔到一輛龐然大物的XJ63.0V6GT，四輪懸掛可以做得咁面面俱圓，相信當中有賴原廠一套先進的CATS（ComputerActiveTechnologySuspension）系統，令快車時也有積架傳統房車的舒適。</p><p>新車評級</p><p>加速：B<br> 起跑加速感覺循序漸進，中段Kick-down加速突出。<br> <br> 轉向：B<br> 從19吋車胎傳來的路面感覺不錯，轉向反應敏捷。<br> <br> 制動：A<br> 積架新一代制動反應頗快，很易適應。<br> <br> 傳動：A<br> 6前速自動波箱U型鋪排，轉檔感覺順暢，好玩。<br> <br> 舒適：A<br> 四輪懸掛吸震力高，走彎表現教人留有深刻印象。<br> <br> 耗油量：B<br> 一部豪華轎車有約$1.35一公里，算係好出色。<br> <br> 車廂噪音：A<br> 日常代步的話，車廂的寧靜度高，引擎高轉亦不嘈雜。<br> <br> 評分標準：我們根據記者試車後的感覺給予評分，最好為A，最差為E。</p><p>積架XJ63.0V6GT規格</p><p>引擎：2967ccV6DOHC<br> 馬力：240ps/6800rpm<br> 扭力：30.6kgm/4100rpm<br> 傳動：6前速自動波<br> 售價：$788,000<br> 車輛提供：積架汽車（25200989）</p><p>供車計算機</p><p>車價：$788,000<br> 首期：$98,500<br> 利率：5%（HirePurchase）<br> 年期：4年<br> 每月供款：$19,700×48期<br> 牌費：$5,877<br> 保險：$35,376（0NCB計算）</p></body></html>