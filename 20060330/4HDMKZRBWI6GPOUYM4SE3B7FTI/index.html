<html><header><meta charset="utf-8"><title>澳洲咪錶快過心跳</title></header><body><h1>澳洲咪錶快過心跳</h1><p>澳洲地大物博，到澳洲旅行自己租車四圍去，當然逍遙自在。不過去酒莊試完酒，被警察捉個正着，罰了一千澳幣，好傷！所以要去酒莊試酒的話，最好都是當乘客，乘搭的士四圍走，雖然價錢貴，但會是一個安全的選擇。澳洲的士有兩款，一款是五人的士，另一款是九人的士（英文名叫Maxi，其實是由貨Van改裝而成）。五人的士由兩蚊澳元（約12港元）起錶。以為12元起錶，貴極有限？大錯特錯。當地的士不是每哩跳一次，而是半哩就跳一次，真是跳得快過心跳，望住個錶起勢跳，我個心都跟住起勢跳。短短十分鐘的路程，一共用了25.4澳元，大拿拿百幾銀港紙，好貴。如果有九個人一齊搭，車費就會較抵。因為可以坐九個人的Maxi由三蚊澳幣起錶，除開每人都是三毫幾子，同樣的路程除開就是半價，抵好多。另外，有錢的話，不妨試試「轎車的士」。「轎車的士」比一般的士長兩倍，坐着四圍遊全街人都會眼望望，極豪氣。的士入面可以坐到十幾人，而且車內設備齊全，開個Party都得。（五之四）<br><br>梁學文</p><p>小貼士</p><p>如果你多過6個人一齊，坐Maxi平過5人的士。</p></body></html>