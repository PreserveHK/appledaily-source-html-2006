<html><header><meta charset="utf-8"><title>女人街：M到撇仔走光舞女無悔</title></header><body><h1>女人街：M到撇仔走光舞女無悔</h1><p>女人HeaHea哋有乜好做？除咗行街shopping、唱K睇戲扮靚會boyfriend，呢班女仔會大大聲話你聽：「我哋要跳舞！」話佢哋係舞癡絕不為過，因為就算係有月事來、同男友鬧翻、被麻甩佬喪昅春光都在所不惜，因為大家都陶醉喺觀眾嘅目光中，究竟呢班舞女係一無所有定係一舞而得所有？<br>只管做愛做的事，懶理！<br><br>記者：周樺婷　攝影：何家亮</p><p>Stephanie（右）&amp;Bernice：「我哋咁鍾意跳舞，扭動身體有鋪癮，唔郁就身痕！Nike舞動賽其中兩隊決賽隊伍，JumpOver同UniqueGirls仲連場激舞跳到落尖沙嘴，我哋實撐硬佢哋！」</p><p>JumpOver</p><p>成員：6個　成立：3年　主攻：hip-hop<br> 「Jumpover」呢個隊名係佢哋嘅排舞老師Tommy改嘅，想佢哋不斷超越自己，愈跳愈好。佢哋不斷都有新人加入，玩過嘅比賽都有成十幾個。</p><p>無錢都要跳</p><p>𠵱家嘅女仔好忙，返工返學又要拍拖，呢班女仔仲要跳舞，大家都想像到有幾harsh。平日一個星期排兩、三次舞，比賽前就更加要日日練，撞正OT放工9點幾，比賽前分分鐘排到深夜3、4點，第二日仲要返工，少啲決心都唔得。<br> 除咗時間外，跳舞都需要唔少錢，bookstudio排舞、排舞師費用、比賽dressing、髮型、化妝等等，一個月開支都要過千。但佢哋有舞跳就無有怕，隊員比比話：「跳舞嘅滿足感唔係其他運動可以畀到我，融合咗sports同art、流汗嘅快感同音樂嘅藝術感，喺台上備受注目嘅一刻，乜都值番啦！」從比比口中聽到一套現代女性哲學，最緊要有信念，幾辛苦都值得。</p><p>M住跳痛少咗</p><p>身為女仔嘅小記最關心啲女人嘢，見佢哋日跳夜跳，好難撞唔到period嗰幾日，咁咪好煩？一問之下，其實好多都試過M住跳比賽，為咗靚，比賽裙仔通常都好短，搞到佢哋心驚膽跳，漏M好樣衰㗎嘛！<br> Benni剛剛先至親歷其景，佢話：「比賽M到最好用棉條，唔使驚移位就住就住，好多人以為放入去時會痛，其實係feel唔到嘅，真係唔使驚！」<br> 另外一位成員Winnie就話：「其實M到時跳舞會加速血液循環，反而有舒緩作用，仲少咗M痛㖭。」又幾有科學根據咁喎，所以JumpOver話齋：「M到？跳舞啦！」</p><p>UniqueGirls</p><p>成員：4個　成立：1年多　主攻：breaking<br> 4個女仔揚言要做「UniqueGirls」，憑跳舞跳出一片新天哋，其中阿Ling兼任隊長及排舞師，令佢哋嘅舞蹈更加有自家風格。</p><p>為跳舞飛男友</p><p>跳舞花時間，自然少咗時間同朋友gathering，「UniqueGirls」四女都異口同聲話同跳舞圈外嘅朋友疏遠咗，慢慢就無咗聯絡。朋友都咁，demand更大嘅男朋友點算呢？<br> 阿Dee前陣子就因為跳舞無時間陪男朋友，男方不滿，阿Dee又覺得男友唔體諒佢，結果分手收場。但係阿Dee一啲都無後悔：「分手唔多唔少都同冇時間陪佢有關，但我一定唔會放棄跳舞。」<br> 隊員Libby就表示：「見過唔少case，如果對方唔係跳舞人，一般比較難keep得長。」所以，佢哋識男朋友都好自然搵番跳舞中人，咁就比較容易互相體諒。</p><p>有仔昅跳得仲High</p><p>小記見佢哋嘅舞衣都係小背心居多，跳舞時動作大，間中都會春光乍洩，怕唔怕惹來色迷迷嘅目光？她們亦直認不諱，由於喺文化中心外空地排舞，經常都有男途人圍觀，初時都會感到尷尬，好唔自然，後來多排幾次舞，發現男途人都只是齋昅無下文，慢慢就習慣了。<br> Dalki仲表示：「有人昅，我哋仲High啦！」其實只要跳得好、跳得靚先會有人圍住睇，作為表演藝術嘅表演者，有觀眾才有意思，又唔怪得佢哋俾人昅得咁興奮。</p><p>舞林高手　周日召集</p><p>睇到心郁郁，自己都想跳埋一份？「Nike舞動賽」決賽會喺一年一度嘅「Nike舞動派對」當晚舉行。除咗比賽外，參加者仲會同鄭融及廖碧兒一齊跳由國際排舞師JamieKing設計嘅NikeRockstarWorkout。派對上亦會介紹BodyCombat、集芭蕾舞和瑜伽的FloatNFlow等多種新式舞蹈，有興趣嘅朋友要多多留意喇。<br> <br> Nike舞動派對2006<br> 日期：4月2日<br> 時間：2pm-6pm<br> 地點：九龍灣國際展貿中心<br> 網頁：www.nike.com.hk</p><p>麻甩佬　逐個捉</p><p>採訪當日，叫咗JumpOver同UniqueGirls即席為我哋示範參賽舞步，惹來大批途人圍觀。一望之下，十之八九都係麻甩兵團，清一色「佬」咁滯！仲有番邦麻甩代表爭住同美少女影相，睇過先！</p><p>故事：解下綠色髮夾的束縛，散落一地春色……</p><p>健美春裝　今夏必Hit</p><p>你都想一齊做運動keepfit？不如先揀套最新NikeWomen舞動春裝，以下推介，應該令妳心動吧？</p><p>ASCardioLunarTanktop$279<br> 這款無袖上衣可作掛頸背心或性感tubetop，Dri-FIT物料讓妳做運動時保持通爽。</p><p>ASShrug$499<br> 長袖短身為今年必hit款式，前幅可隨意打結，更顯個性，去街或做運動都啱着。</p><p>ASWovenPant$439<br> 質料輕盈，最啱做運動着，備有多個大口袋及伸縮索帶，功能型格兼備。</p><p>NikeWomenShop（28955912）<br> 地址：尖沙嘴海港城港威商場2樓2612號舖</p></body></html>