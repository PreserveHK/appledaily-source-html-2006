<html><header><meta charset="utf-8"><title>母兼父職三兄弟冇王管<br>我未成年：陳豪12歲落D𠝹女</title></header><body><h1>母兼父職三兄弟冇王管<br>我未成年：陳豪12歲落D𠝹女</h1><p>陳豪自幼喪父，母親身兼父職，忙於賺錢養家，他們三兄弟變相冇王管，人細鬼大的他，日夜逛街玩樂，最離譜是他十二歲時竟自恃身材高大，夜蒲成人Disco追女仔，險誤入歧途。</p><p>下月十六日便三十五歲牛一的陳豪，形象健康，公餘時間不是到健身室做gym便是打網球，甚少夜蒲。其實陳豪不是不愛蒲，而是少年時早已蒲夠玩夠。</p><p>渴望成長蒲尖東</p><p>陳豪說：「十二歲嗰陣，爸爸已經過咗身，當時媽咪成日掛住做嘢搵食，我同兩個哥哥好似冇王管咁，成日走出街玩。嗰陣我好想快啲變大人，所以成日扮到成隻彩雀咁，同哥哥去尖沙嘴海濱公園、桌球室、機舖或者disco玩。當年disco有noonD，下晝時段專係畀後生仔玩，有時我都會恃住自己生得高大，個樣似夠十八歲，喺夜晚混水摸魚入去玩，不過一路玩一路驚，怕俾人識穿。」<br> 經常到disco和桌球室流連，豈非容易誤交損友，未大先壞？陳豪笑道：「我係屬於得把口嗰種，學人扮cool扮大個之嘛！嗰陣成班男仔一齊，把口講到天花龍鳳話要點去追女仔，但都係齋talk，見到女仔個個就成隻鵪鶉咁，聲都唔敢聲！」</p><p>移民澳洲變乖仔</p><p>幸好這種蒲友生活只維持了一年多，陳豪十三歲那年，母親決定舉家移民澳洲，陳豪說：「如果留喺香港，繼續去埋啲龍蛇混雜嘅地方，真係分分鐘誤入歧途，變成嗰啲人㗎！去到澳洲之後，我啲時間忽然變得多咗，於是搵啲嘢學吓，後來仲識埋唔少鬼仔朋友，冇嘢做就約埋打波做運動，結果打打吓我就鍾意咗運動喇！」<br> 採訪：戴彩煥　部份圖片提供：陳豪</p></body></html>