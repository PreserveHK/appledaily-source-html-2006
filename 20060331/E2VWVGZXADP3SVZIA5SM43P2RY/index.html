<html><header><meta charset="utf-8"><title>中環在線：王雷雷請契爺契媽放手</title></header><body><h1>中環在線：王雷雷請契爺契媽放手</h1><p>「爽直」同「口沒遮攔」有咩分別？相信TOM在線少當家王雷雷噚日好清楚！<br> 話說呢排傳得㷫烚烚，話TOM在線會買起對手新浪，前日TOM在線同《體壇周報》結盟，少當家出嚟見記者，班內地記者一行幾十條友當然捉住佢狂捽，結果噚日《北京晨報》篇所謂訪問，TOM系中人同周小姐睇到眼定定，連華華睇完都打個突！<br> 篇報道嘅題係《王雷雷：我愛新浪，但TOM是窮人》，報道又引述雷雷評論兩個網站嗰陣話：「新浪是沉睡的獅子，我們這種四不像門戶是甚麼呢？也許是筋疲力盡的髦狗……」<br> 咁呢排有咩感受？「上廁所時都要接電話澄清，你說是甚麼感受？」<br> 咁TOM董事會有咩建議？雷雷開始嚟料：「大股東都是老頭兒老太太，不知道TOM做的彩信彩鈴是甚麼玩意，他們只跟我聊些做人道理。」<br> 咁對TOM今後嘅併購同擴張有咩計劃？佢呢句仲正：「你得問老頭兒老太太們去，我的強勢在運營，資本運作絕對弱勢，只希望股東不要干涉運營……」<br> 有權威人士同華華講，前日雷雷係同記者講笑，講好咗唔登出街，唔知乜解究個記者咁冇口齒……<br> 點都好，華華覺得呢個笑似乎講得盡咗啲囉，係人都知大股東周凱旋當正佢係契仔，當年成檔生意畀佢話事，連兟哥都唔敢踩過界，家陣契媽40幾歲就俾佢叫老太太，仲順便話埋哎吔契爺誠哥做老頭（雖則都係）……你估究竟係心嗰句定真係講笑？<br> 李華華<br> 讀者如有任何意見或報料，歡迎發送電郵至LiWaWa@AppleDaily.com。</p></body></html>