<html><header><meta charset="utf-8"><title>SE三新機搶出籠　W810i加入EDGE邊撈邊聽</title></header><body><h1>SE三新機搶出籠　W810i加入EDGE邊撈邊聽</h1><p>仲記得SonyEricsson上月嘅晒冷發布會度，新機數量超過10款！雖然內置4GB勁作W950i未有得玩，但其中三款新機嘅行貨已火速登場，而被喻為W800i升級版嘅W810i，除繼承上一代掂行掂播嘅優良傳統，今次將機身、按鍵重新編排之餘，仲加入EDGE制式支援，令用家可更高速上網單撈歌仔，貫徹其WALKMAN手機形象！<br><br>記者：陳國輝　<br>攝影：陳志良<br>ImageGirl：家祺（Phonographic）</p><p>W810i按鍵大執位</p><p>呢一代講明以「追加」身份出現，最大分別當然係外形！比起W800i，主要操作改由三塊圓形Keypad組成，其中左邊就係WALKMAN快捷鍵，而中間5方向鍵更可同時以搖桿或㩒掣方式嚟操控，玩法明顯比以前User-friendly得多！至於機頂及側邊兩旁按鍵，大致上維持原判。<br> 分唇方面最突出係加入EDGE上網技術，大大縮短單撈遊戲及歌曲時間；另外，ViedoDJ亦增設剪片及設定過場等新玩法；至於彩芒雖同樣為26萬色TFT芒，不過光亮度更勝舊機，有W800i玩家認為新機個芒顏色「實」同「杰」咗㖭！</p><p>其實W810i水貨早就喺上星期五到貨，可能只係得英文顯示嘅關係，全「機場」裏面只有零星七、八部機，相當小量！但係過咗兩日，Sales已經收到風話第二朝行貨將會殺到，而且開賣價更比水貨嘅$3,680平足兩嚿咁多，再加上水機一直轉唔到用中文，於是乎嗱嗱臨一日內極速散貨，緊張程度如生死時速！</p><p>W810iProfile</p><p>制式：GSM四頻<br> 體積：100×46×19.5mm<br> 重量：99g<br> 屏幕：26萬色TFT芒<br> 主要功能：EDGE技術、WALKMAN播放器、音樂快捷鍵、MSPRODuo記憶卡、200萬像素鏡頭、自動對焦<br> <br> $3,480（行/跟512MB卡）</p><p>Z530i首配激細卡</p><p>SONY最新M2（MemoryStickMicro）卡終於殺上Z530i，可能係首試關係，雖然體積激細至相等於MSPRODuo約三分之一，但明顯並冇因為咁而縮細咗部機，Z530i厚度為24mm，仍接近一般摺機。另外，記者試用還發現，原來卡槽位置於極唔當眼嘅機側位，要拆殼先見到；暫時能支援高達1GB容量，最啱用嚟收錄歌曲。</p><p>Z530iProfile</p><p>制式：GSM三頻<br> 體積：90×47×24mm<br> 重量：93g<br> 屏幕：6萬5千色UBC芒<br> 主要功能：M2記憶卡、內置29MB、Style-Up機殼、媒體播放器、VGA相機、4倍數碼變焦<br> <br> $1,680（行/唔跟卡）</p><p>J230i一千蚊有找</p><p>打低階市場嘅SE機並唔算少，不過價售大多超越$1,000以上，跟其他同級機比較，仍算偏貴！嚟到J230i終於有突破，佢唔止食正三條「發」嘅好意頭機價開售，分唇仲有FM收音機、立體聲喇叭以及Style-Up機殼！機身顏色分別有白、藍及紅三種，外形普通不在話下，但勝在配FM快捷鍵，一㩒即聽收音機。</p><p>J230iProfile</p><p>制式：GSM雙頻<br> 體積：102×44×18mm<br> 重量：85g<br> 屏幕：6萬5千色STN芒<br> 主要功能：FM收音機、立體聲喇叭、Style-up機殼、32和弦鈴聲、GPRS<br> <br> $888（行）<br> <br> 查詢：SonyEricsson（82038863）</p><p>鏡頭以外</p><p>同Model家祺傾開偈，佢好灰咁話喺旺角唔見咗部手機。查實，筆者已經唔係第一次聽朋友咁講，唔係俾人𠝹爆手袋，就係拉開拉鏈偷咗。各位讀者，但凡出入人多地方，真係要小心啲呀！</p></body></html>