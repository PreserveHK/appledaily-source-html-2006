<html><header><meta charset="utf-8"><title>股海實戰錄：火鳳凰創維炒復蘇</title></header><body><h1>股海實戰錄：火鳳凰創維炒復蘇</h1><p>外圍美、日股市齊齊升，令好友在期指結算日以點數擊到淡友，３月小勝一仗。下月淡友有秋官助陣，且看會否展開大反擊。<br> 恒指昨日午市高位15954，一近萬六點又再沽壓湧現，最後收15880，升135點。睇嚟恒指今日若升不破萬六點，又將會回試15800-15700水平，繼續在15700-16000窄幅上落，點解要咁行法，有經驗的讀者應估到。<br> 永樂（503）昨日已急不及待試頂，高位3.825元，收3.75元，雖然仍升0.10元，但日線圖望落有啲似射擊之星，令人稍有戒心。不過如守得穩3.70元，稍後應該可升破月初高位3.85元，繼續睇位等上車。<br> 昨日睇報紙，有報道歐盟決定向中國輸歐洲的傳統電視機生產商徵收44.6%的傾銷稅，但就話創維（751）因為輸往歐洲全為液晶體（LCD）電視機，不會受到影響。<br> 趙飛雲對創維認識唔算多，但上周四睇過同文何車推介，就覺得呢隻係火鳳凰股，可以炒重生，炒復蘇的概念。隻股今年業績倒退已成定局，現價往績PE6.8倍並無意義，Bloomberg資料顯示，06年預測PE19倍。不過，預期07年及08年盈利將大幅回升，PE將回降至10倍及8倍水平。<br> 技術上，創維復牌之初走勢波動，但過去1個多月以橫行為主，保歷加通道愈收愈窄，進入瓶頸的形態，通道頂在1.24元，通道底在1.13元，中軸（20日線）在1.18元。近期股價主要在中軸之上窄幅上落，即在1.18-1.24元水平橫行。</p><p>1.18-1.24元收集</p><p>創維亦有內需股概念，內需股股價飛升，創維有些少追落後概念，產品以LCD電視為主，為新一代電視機主流，換機熱潮將出現，業務前景可看好。短期而言，若能升破保歷加通道頂亦有短炒機會，可在1.18-1.24元水平收集，短炒跌穿1.13元止蝕。<br> 趙飛雲<br> </p></body></html>