<html><header><meta charset="utf-8"><title>浮誇品牌：Y-3首間專門店叫我做浮誇吧</title></header><body><h1>浮誇品牌：Y-3首間專門店叫我做浮誇吧</h1><p>adidas×StellaMcCartney是當頭起，至今經已踏入第七個季度的Y-3無疑不復當年勇，時裝界甚至傳其實Yohji經已玩完好耐（指其創作力，不是生意），當年日本三大名師，三宅一生本人經已退下來，數來好似剩得玲姐（川久保玲）依然創作力旺盛，而且桃李滿門派系強大；到底Yohji係咪處於低潮期唔係三言兩語解釋到，現實反而是Y-3首間專門店終於上周末開張。Y-3點樣為Yohji死硬Fans不屑都好，卻確實有唔少潮人撐，若生意唔好，代理都唔會幫佢開舖啦，最緊要賺錢，係咪？<br><br>記者：吳小明　<br>攝影：黃子偉　Model：Sachiko@StarzPeople<br>MakeUp：ClaudyYuen@AtomicAttack　Hair：Clara@AtomicAttack</p><p>06S/SBling極上身</p><p>Y-3的超級Logo上身Style的確唔係我杯茶，極愛Yohji嘅時裝友「藐」佢亦因為咁：吓吓Y-3前Y-3後幾惡頂；但街頭反應完全相反，行一轉銅鑼灣，當發現潮界仔女愛煞的正是這種開門見山的品牌崇拜，Logo唔大唔要，果然係鹹魚青菜各有所愛。持平啲講，其實Y-3整個系列每季都達八十幾套，賣Logo的固然有，重剪裁及細節的亦不乏，像今季SportymeetsGlamourous主題，驟眼睇大玩Bling閃石確是浮誇，亦太沒想像力，細看卻發現有些Silhouette相當有功架，可見Yohji照顧到不同Fans的需要。</p><p>街頭潮爆街坊齊撐</p><p>Kent：「我就鍾意Y-3設計簡單得來夠潮，好似呢個背囊白底撞大紅波點，Sharp到暈，男仔用勁威㖭呀。」</p><p>Tobee：「買Y-3通常都係佢啲運動背心，簡單襯牛仔褲夠Hip，比日本少女牌子型啲。」</p><p>Pakho：「幾鍾意Y-3嘅袋，因為多數用功能性強嘅防水帆布或者尼龍做，間隔又好用，唔似得一般Outdoor牌子咁薯，又唔會似agnesb.咁女仔。」</p><p>有型店員力推</p><p>再睇Y-3新舖一眾型仔靚女店員點推自己牌子，佢哋返工裝束當然是Y-3，不過全部私伙，可見愛得深。</p><p>Barbie：「呢件短身Jacket後幅Detail好有計，大師做運動衫係唔同啲。我自己都買咗件黑色，着住返工㖭喇。」白色短身Jacket$3,040</p><p>Kenny：「當然係呢件連帽運動皮褸，今季最貴同時又最抵嘅，成件皮都係賣萬鬆啲蚊，皮質好軟熟，着過世都得。」皮褸$10,370</p><p>Virus：「今季我捧女裝，尤其BlingBling閃石Platform鞋最Sharp，簡直是Signature中Signature，如果我係女仔一定買佢。」閃石Y-3PlatformShoes$5,230</p><p>女裝</p><p>男裝</p><p>香港店照跟外國</p><p>一如世界各地的Y-3專門店，香港店的裝潢亦以黑白為主，白漆令面層架配以黑色實木圍框，另配有白色塑膠立方形矮几，帶一份簡潔的功能感，恰如其分，帶着時尚的運動味道。</p><p>Shoplist：Y-3（28948368）　<br> 銅鑼灣百德新街55號地下</p></body></html>