<html><header><meta charset="utf-8"><title>　　《熱愛基本法》歌詞肉麻 - 李八方</title></header><body><h1>　　《熱愛基本法》歌詞肉麻 - 李八方</h1><p>今年係《基本法》頒布十六周年，政制事務局用咗二十六萬整咗首《熱愛基本法》洗腦歌，搵李克勤、梁詠琪同陳慧琳合唱，林D9話二十六萬只係製作費，三位歌手義務獻唱，佢話由此證明三人都係真誠熱愛《基本法》。<br> 呢首歌套MV噚晚喺電視首播，聽完啲歌詞真係hardsell到令人起雞皮，例如咩「國愈富、家愈豐……大眾擁戴基本法，以它管和治，令到香港緊靠祖國」，首歌最尾嗰句仲掂，叫做「有這大法香港見動力，各界共勉可創造奇蹟。基本法，熱愛基本法！」<br> 呢首大跳忠字舞嘅歌詞，出自鄭國江手筆，鄭老師身為一代有名填詞人，交出呢首作品確令人意外，林D9話啲藝人肯開腔係因為熱愛《基本法》，係真唔係呀，GiGi當年企喺廣大群眾嗰邊，7.1當日着黑衫，要求政府押後23條立法，如果佢真係熱愛《基本法》，相信佢熱愛嗰本唔係林D9嗰本畀人大釋完又釋嘅《基本法》啦！<br> <br> <br> 爆料熱線：29290000、27860099<br> 報料傳真：26239278<br> 報料電郵：pf_lee@appledaily.com</p></body></html>