<html><header><meta charset="utf-8"><title>三星捽碟手機　轉住揀歌</title></header><body><h1>三星捽碟手機　轉住揀歌</h1><p>純粹從視聽角度為SAMSUNG手機評分嘅話，音質呢一項，必屬最強一環！但面對近年SEWALKMAN手機挑戰，加上各大牌喺機身造型上各出奇招，唔玩啲花巧，真係幾難生存！喺上星期現身嘅X810，講緊嘅唔止具備3D環迴立體聲咁簡單，更出乎意料係旗下首用嘅JOGDISK操控鍵，感覺勁似喺CD上面玩捽碟咁，好鬼Hip-HopFeel！<br><br>記者：陳國輝<br>攝影：黃子偉<br>ImageGirl：Rachel（Phonographic）</p><p>X810都算係SAMSUNG近期較出位之作！喺旗下美女如雲嘅MP3手機當中，呢款機重量只有85g，加上34mm算尚Slim嘅闊度，唔睇清楚仲以為佢係一部MP3機，俾佢呃咗都未必知！呢次返貨嘅水貨裏面，除咗有銀×黑之外，仲有一隻好重少女Feel嘅珍珠白色機身，不過出場冇幾耐已經好缺貨，冇計，Sales話香港女仔特別鍾意白色，所以大部份人亦指定揀佢！</p><p>旋轉點歌扮iPod</p><p>SAMSUNG刻意將捽碟掣命名為「JOGDISK」，除咗聽落去令人聯想起「JogDial」呢個名，其外貌更十足CD碟靚背咁索！平時揀分唇、點歌嗰陣，主要用嚟控制上下移動，玩法有啲似iPod；但如果用唔慣，你亦可轉用返之前嗰種四方向操作模式，不過選擇或確定鍵就改為獨立分開擺嘅OK掣，用落唔算好方便就手，但講明X810喺玩款，冇計啦！</p><p>彈弓眼瞻前顧後</p><p>滑蓋機成日俾人鬧鏡頭貼住機背，唔單止玩唔到自拍，有時仲要滑出Keypad先開到相機，影唔到「即時」效果，勁無癮！但係，X810嘅130萬像素鏡頭，就改為彈弓式設計，相機能夠以手動擰前擰後，由於內置彈弓關係，旋轉嗰陣過程流暢，但缺點係只可以轉前轉後，冇得調節角度，而且機身不設補光燈，想影張低炒相或者夜景相嘅話，當然吃力好多啦！</p><p>PROFILE</p><p>制式：GSM三頻<br> 體積：89×37×24mm<br> 重量：85g<br> 屏幕：6萬5千色TFT芒<br> 主要功能：JOGDISK轉盤、130萬像素旋轉鏡頭、音樂播放器、收音機、藍芽、內置約80MB容量、T-Flash卡、Java遊戲、MP3鈴聲<br> 售賣點：T-OneMobile（26289090）</p><p>鏡頭以外</p><p>小記鍾意邊搭車邊試機，好似呢部X810咁，喺地鐵試聽某首MP3，點知一㩒入去啲聲突然好「炸」，隔籬瞓緊覺嗰位女士嚇到彈起，認真Sorry！</p></body></html>