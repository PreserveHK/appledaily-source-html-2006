<html><header><meta charset="utf-8"><title>　　范鴻齡頻曝光穩步上位 - 李八方</title></header><body><h1>　　范鴻齡頻曝光穩步上位 - 李八方</h1><p>嶺大噚日舉行獎學金頒獎禮，校長陳坤耀請咗行會成員范鴻齡做主禮嘉賓，兩人互送高帽。范鴻齡透露，自己喺六九年港大經濟系畢業，陳校長係六七年嘅師兄，都有教過佢，不過陳校長教過嘅經濟理論，早已畀番晒對方，但係身教，佢就銘記於心喎。<br> 佢形容陳坤耀為人正直，做消委會主席時打破銀行利息壟斷，「所以當時無乜商界人請佢食飯㗎！」<br> 身兼中信泰富董事總經理嘅范鴻齡，噚日亦以「商業倫理」分享吓自己成功之道，勉勵年輕人做人要正直，賺幾多錢唔緊要，重要係退休嘅時候有好嘅名聲。<br> 陳坤耀就對呢位舊學生有讚冇彈，佢話范鴻齡畢業後三十周年紀念，曾經自掏腰包請晒所有教過佢又唔喺香港嘅老師返嚟，包食宿、使費、機票，住嘅係六星級酒店，認真豪氣呀。後嚟范鴻齡補充，畀錢嘅有十個八個同學，唔係佢一個畀晒嘅。<br> 范鴻齡近日成日曝光，有高人估佢有機會上位，大家真係要拭目以待啦！<br> <br> <br> 爆料熱線：29290000、27860099<br> 報料傳真：26239278<br> 報料電郵：pf_lee@appledaily.com</p></body></html>