<html><header><meta charset="utf-8"><title>網民質疑打擊為索錢</title></header><body><h1>網民質疑打擊為索錢</h1><p>【本報訊】國際唱片業協會（香港會）進一步打擊以WinMX軟件侵權行為，網民都不以為然。互聯網討論區上，有網民留言批評「再有50人中招，咁個D抄歌嘅創作人，仲可以逍遙法外，真係天冇眼」。點對點軟件五花八門，有網民不滿協會「剩係識捉人用WinMX」，他說：「求其出街捉一個人都有做過啦，有咩證據唔證據？」<br> 協會在首輪打擊侵權行動中，向十八名侵權網民索償，當中十四人已支付了平均逾二萬元的費用和解。有網民質疑，協會「根本唔係為打擊upload（上載），為cap水（索錢）啫」。有網民直指：「大陸site（網站）有成千上萬隻碟嘅網，好心啲市民唔好一隻一隻P2P（點對點上下載）啦！咁細檔案一陣就up（上載）完，又會畀人捉」。<br> 協會總裁馮添枝昨表示，現時透過點對點軟件非法上下載歌曲的侵權者當中，47%採用WinMX軟件，37%採用BT軟件；協會不排除會向採用BT軟件侵權者索償。</p></body></html>