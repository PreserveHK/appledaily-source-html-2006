<html><header><meta charset="utf-8"><title>爆機狂迷：世盃官方指定遊戲　細哨真名真樣登場</title></header><body><h1>爆機狂迷：世盃官方指定遊戲　細哨真名真樣登場</h1><p>今年又係球迷重要一年，事關4年1度嘅世界盃會喺6月舉行，今年主辦國係德國，據知預備工夫都做得唔錯，而遊戲版嘅世界盃《2006FIFAWorldCup》更係預備定當，今個月就會推出，讓球迷親身感受世界盃嘅氣氛！<br><br>記者：許福合</p><p>每次世界盃都會推出各式各類官方指定商品，今次由EA推出《2006FIFAWorldCup》就係唯一官方指定足球遊戲，有咩特別？當中所有球員、到球場資料都由官方提供，真實程度當然非其他可比！</p><p>球星真實登場</p><p>既然講得係官方指定足球遊戲，各個球星「真人」上陣當然唔少得，即係由樣貌到名都跟番現實！而且《FIFA》畫面質素一向相當唔錯，有近100個球員經過「特別處理」，要喺遊戲內認番出場球員絕對唔難。由於今次世界盃係全世界球迷盛事，遊戲封面都幾花心思，不同地區會搵番本區球員做代言人，好似英國係林柏特，而意大利就係迪比亞路。世界盃決賽周名單經過一輪激戰後已決定，若然各位支持球隊失落參賽資格，《2006FIFAWorldCup》亦可由外圍賽重打爭取決賽周資格！另外，今年舉行賽事嘅12個場館亦會喺遊戲內出現，真實程度相當高！</p><p>自組經典球隊</p><p>足球遊戲可以變化地方其實唔多，所以今次EA除咗喺球員、球場畫面花功夫外，亦提供多種遊戲模式，好似必玩有跟足決賽周賽程嘅模式，由外圍賽打起嘅WorldCup，自選球隊外，更有只玩射12碼嘅PK戰，更為特別係一個GlobalChallenge模式，玩家可以踢番過往幾場經典賽事，贏出並累積一定分數後，就可以換到經典著名球員，好似薛高、碧根鮑華等，佢哋能力值都係非一般球員可比，夢幻組合必備！今次《2006FIFAWorldCup》將會推出多個版本，雖然玩法大至相同，但亦有個別唔同玩法，好似PS2版有「TeamManagement」，可以自創球員，而XBOX360更利用強項XBOXLive提供網上對戰，可舉行網上世界盃！</p><p>PROFILE</p><p>遊戲類型：SPG<br> 對應機種：PS2/XBOX/XBOX360<br> 遊玩人數：1至2人<br> 開發廠商：ElectronicArts<br> 推出日期：4月28日<br> 售價：$328（PS2）<br> $299（XBOX/XBOX360）</p></body></html>