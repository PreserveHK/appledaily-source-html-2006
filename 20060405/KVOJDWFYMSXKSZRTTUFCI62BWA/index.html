<html><header><meta charset="utf-8"><title>利字當頭：賭徒和病態股民</title></header><body><h1>利字當頭：賭徒和病態股民</h1><p>利世民好少賭錢，唔係怕輸，係怕上癮。有到過賭場的朋友，相信都會見過莊家派畀賭徒用嚟紀錄牌局結果的小紙條，就會話真係魔鬼嘅發明。要知道每個賭徒自信有一套必贏方程式，佢哋舖舖都會將結果記落嚟，之後好用心機咁計，計好咗就充滿信心咁落注…最後，輸清光！<br> 呢啲賭徒會覺得世界對佢哋好唔公平，佢哋落過苦功去鑽研條方程式，又小心翼翼去做紀錄，但係最後都要輸清光，你叫佢哋點會服氣？不服氣的賭徒，一係講莊家做手腳，結果佢哋就花更多時間同心機去鑽研必贏方程式，亦將更多血汗錢送到莊家手上，這些就是我們所謂的病態賭徒。<br> 賭場裝修富麗堂皇，加埋其他種種開支負擔咁大，又點會做蝕本生意畀你班賭徒搵食呢？日日喺賭場打滾嘅病態賭徒又點會唔知道呢？不過個個賭徒都以為自己聰明過人，只要自己一個人贏錢咪得囉！不過佢哋無諗過，每個賭徒其實都懷有同樣心態，不過最終贏嗰位只不過係運氣好。毫無疑問有個別幸運兒，偶爾賺到蠅頭小利，不過我哋知道市場裏沒有不勞而獲這回事，所以大家要搵大錢只得一個辦法︰不賭就是贏錢！</p><p>投資就係開賭</p><p>投資和投機都要面對風險，究竟分別喺邊？老實講，同樣一個股票市場，裏面既有投資者亦有賭徒。有人以為「投機」對「投資」，等於「短線」同「長線」。不過利世民認為，絕對唔可以排除有啲人會由短線投機變長線投機，所以我哋唔可以簡單以「短線」和「長線」來區分。<br> 利世民就認為，投機就是賭博，投資就係開賭。莊家唔係同賭仔對賭，而係開個場畀大家對賭，自己從中抽少少佣金。開賭係必賺的生意，閒家就長賭必輸。至於點先至可以喺香港合法「開賭」，利世民明天同大家分曉！<br> 利世民</p></body></html>