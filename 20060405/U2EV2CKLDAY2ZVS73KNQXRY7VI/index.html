<html><header><meta charset="utf-8"><title>深夜小炒王　的士大佬最捧場</title></header><body><h1>深夜小炒王　的士大佬最捧場</h1><p>工作忙碌晚晚寫稿寫到凌晨三點三，個肚餓到咕咕聲都未有飯到肚，呢個時候最想就係食番啲熱辣辣嘅小炒。上星期揸車經過土瓜灣，發現一間食店外泊滿的士，入面仲人頭湧湧，行入去發覺牆上密密麻麻貼滿唔同的菜式，款式多而且又新奇。<br><br>記者：曾靜茵　攝影：楊錦文</p><p>菜式常新絕無悶場</p><p>雖然門外寫住榮豐粥麵茶餐廳，但入面食嘅嘢一啲都唔係粥粉麵飯咁簡單，一入夜，呢度就變成小炒天堂。坐低未叫菜就經已聽到廚房入面鑊氣聲，當中由最常吃到的京葱牛柳絲，以至獨門自創的南乳碎香雞都由大廚富哥一手創製，佢話餐牌經常轉換，就咁抬頭望經已有廿幾三十款畀你揀，而且保證即叫即炒，熱辣辣送上枱。</p><p>蒸魚套餐最抵食</p><p>榮豐除了24小時營業之外，仲係年中無休，當中最抵食的莫過於蒸魚套餐，有魚、有湯連油菜和白飯都只不過係$33，仲有至少5、6款魚畀你揀，全部均新鮮入貨，不留隔夜。</p><p>XO醬炒白鱔球</p><p>白鱔經起骨後才取肉炒球，再加入自家製的XO醬，非常惹味，是店內受歡迎菜式之一。</p><p>南乳碎香雞</p><p>經南乳醃過的雞沾上薄薄的粉漿輕炸，火候控制剛剛好，皮薄香脆，雞亦唔太乾身，用來佐酒一流。</p><p>京葱牛柳絲</p><p>小炒均以靚料炮製，牛柳經爆香後，入口嫩滑。</p><p>榮豐粥麵茶餐廳（27628827）<br> 地址：土瓜灣譚公道59號地下</p></body></html>