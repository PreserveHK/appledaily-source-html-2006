<html><header><meta charset="utf-8"><title>世盃版XBOX360限量一萬套</title></header><body><h1>世盃版XBOX360限量一萬套</h1><p>全球等睇德國世界盃，大量產品都掛世盃牌頭谷宣傳，估唔到連XBOX360都有份，仲攞到世盃官方指定家用遊戲機個牌頭！咁威水梗要大搞特搞，為配合世盃指定家用遊戲機，微軟為XBOX360設計咗套以藍色為主調嘅面板，由襯色到圖案Design的確係幾靚，再望會見到機頂大大個adidasLogo，原來佢哋仲玩埋crossover，跟機送埋印有adidas圖案嘅三角大手巾㖭，真係應晒景！</p><p>跟埋《FIFA》夠氣氛</p><p>主機為標準版XBOX360，有齊20GB硬碟、無線手掣等，但不包HeadSet，玩Live!就要自行購買。另外仲會跟多隻EA新出嘅《2006FIFAWorldCup》畀你玩，一邊打機一邊望住部XBOX360，嗰種世盃氣氛真係爆晒燈！睇落呢套XBOX360幾吸引，不過暫時只係喺日本開賣（4月27日），兼且限量一萬套，售價未定，Game舖估計水貨到港應接近$4,500港紙。	<br> <br> 記者：徐影龍</p></body></html>