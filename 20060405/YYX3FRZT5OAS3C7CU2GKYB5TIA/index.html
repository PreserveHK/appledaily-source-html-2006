<html><header><meta charset="utf-8"><title>一味窩輪：中信中銀C輪出水龍蝦</title></header><body><h1>一味窩輪：中信中銀C輪出水龍蝦</h1><p>是日恒指波幅唔大，得81點，埋單升36點。睇指數，個市相當太平，但有啲C輪飛沙走石，皆因相關正股郁得幾多吓。<br> ■恒指成份股最醒係中信泰富（267），一聲買澳洲鐵礦，前日升0.55元，昨日再升1.90元，搞到啲C輪好似出水龍蝦紮紮跳，睇見都開心。<br> 隔籬版Warrants戰機，昨日貼中信C輪3525，叫候間中正股回吐時買入，而唔係即時上車，差咗少少。3525結果昨日飛升113%。高追C輪要諗過先，先計吓回報，再計吓風險。<br> 3525輪價37仙，8月初到期，負溢價0.7%，槓桿率7倍（有效5.8倍），引伸波幅27.3%。<br> ■另1隻恒指成份股中銀（2388）收15.90元，升0.20元，睇落升幅奀奀哋，但啲C輪有gearing放大效應，有好多隻又係出水龍蝦咁款，最勁嘅係9139，收35.5仙，升142%。隻輪唔係冷嘢亁炒，有115球易手，金額33球，本月25日最後買賣，行使價15.88元，價內價外之間，溢價2.1%，槓桿率44.8倍（有效24.2倍），引伸波幅18.5%。<br> 正股5月先至除息，9139唔使調整溢價，2.1%就係2.1%。揸到尾計，正股上到16.23元以上（昨日15.90元），就唔使輸錢。<br> ■銀建C輪9532因為正股（171）升5.7%，輪價升79%。隻輪係X輪，上網摷數據當然摷唔到。好心啦，今時今日仲整埋啲計唔掂數據嘅輪，實係叫人咪幫襯。<br> 章盛</p></body></html>