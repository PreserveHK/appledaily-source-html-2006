<html><header><meta charset="utf-8"><title>　　校友多闊佬　劍橋來港籌款 - 李八方</title></header><body><h1>　　校友多闊佬　劍橋來港籌款 - 李八方</h1><p>香港啲大學近年俾政府閂水喉，啲校長慨歎自己變咗做「乞兒仔」，要四出乞錢。不過，喺香港籌款應該幾容易，好似有八百年歷史嘅劍橋大學，都專程來港搵吓有冇善長仁翁。<br> 話說今日喺灣仔君悅有個大party，估計會有四百五十人參加，全部都係捧劍橋大學場。劍大校長AlisonRichard教授親自東來，個活動大搞手SirDavidWalker亦會到（佢係摩根士丹利國際嘅主席），咁當然唔少得本港最熱心嘅劍橋校友李國寶。李家中人除咗阿寶哥哥，佢細佬太子章、大法官李國能、大律師李志喜都係劍橋出品，母校叫到，李家一定鼎力支持嘅。</p><p>最好捐幾個凱旋門單位</p><p>今日呢個活動，應該係香港劍橋校友有史以嚟最大規模聚會，呢啲威水場合，特首曾爵士亦一定會畀面；黃仁龍司長兩夫婦結緣於劍橋校友會，都應該走唔甩啦。<br> 劍橋創立於一二○九年，到二○○九年就八百周年，慶祝活動現時已經鋪開。近年英國大學嘅經費亦好緊張，Richard教授○三年十月上任之後，推行新政，效法美國長春藤大學，希望自己籌多啲錢，咁劍大咁多校友，本身又咁有地位，要搵錢一定唔使好似香港啲校長咁淒涼。嗱，佢哋就趁慶祝八百周年，定咗一個籌款目標，幾多？十億英鎊，大約百三億港紙左右啦。<br> 十億英鎊係咪好多？其實唔係。全球首富BillGates剛剛就捐咗一億二千萬鎊畀劍橋成立一個基金。全港十大首富李超人又攞咗劍橋榮譽哲學博士學位，佢口口聲聲話富貴如浮雲，咁咪益吓啲學生囉。仲有，新地郭炳聯都係校友，郭家賣個凱旋門單位，都收成億幾銀，劍大○四年入不敷支，蝕咗大約一千零五十萬鎊，即係億幾港紙，啱啱好等於個凱旋門天價單位，你話郭太子係咁意捐番幾個單位畀母校，咁就為善最樂、福有攸歸啦。<br> <br> 傳真︰2623-9278<br> 電郵︰pf_lee@appledaily.com</p></body></html>