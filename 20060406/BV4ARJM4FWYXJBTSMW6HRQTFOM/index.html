<html><header><meta charset="utf-8"><title>AV陳列室：5,000：1靚膽廉價版三星LCDTV好色</title></header><body><h1>AV陳列室：5,000：1靚膽廉價版三星LCDTV好色</h1><p>論盡近期LCDTV市場，可以用淡靜嚟形容；頂級機！大家仲係「炒冷飯」買去年舊款；角力點係平嘢繼續鬥平、貴嘢就送你多部十零廿吋LCDTV促銷！不過大家等嘅係一部又平又勁嘅「堅嘢」！SAMSUNG下星期將會推出一部市場上對比度最高的5,000:1靚機──LA32R71B，好色、富層次感，實叫人一睇難忘！<br><br>記者：朱崇德　攝影：林栢鈞　ImageGirl：Yuki</p><p>SAMSUNG呢排出機幾頻密，當中最受注目者，係今年2月推出的M61系列，環顧市場上一般LCDTV的對比度仲係做緊800:1至1,200:1，佢竟然首部高上5,000:1！不過價位一樣驚人，32"開價$26,800，好難叫普羅大眾買得起；今次呢部R71擺明靚膽廉價版，同玩32"、5,000:1高對比度，但機價低開$14,800，機價足足降了45%，實在叫人好難唔心動！</p><p>AVSales嚴測實試<br>電視直播　評分75分</p><p>Sam　10年Sales經驗</p><p>普通電視　有狗牙</p><p>顏色幾出，不過可能TVTuner問題，邊位有少少狗牙同Noise，動作畫面亦見有啲鬆。</p><p>高清靚畫面　靚到震</p><p>真係出到1080i畫質；畫面冇窒亦冇狗牙，連最難出嘅黑位、光位都順利過渡！</p><p>DVD播碟　評分90分</p><p>Paul　9年Sales經驗</p><p>色彩漸變　勁順勁滑</p><p>背景同花瓶同一隻顏色，色彩漸變好順滑，富層次感，唯一可惜係立體感稍遜日本機。</p><p>高速移動　冇問題</p><p>好奇怪！DVD以色差輸入，就算賽車呢類高速運動鏡頭，都唔會有鬆同震嘅情況。</p><p>鋼琴黑搭酒杯線條</p><p>LCDTV外形，大多不外乎銀銀、黑黑，不過LA32R71B前後全機身都使用了鋼琴黑焗漆機面，的確相當惹人注目，據知設計師取材自酒杯的完美線條做靈感，加埋圓身的機座，真係玩得入型入格！機身另一注目點是顯示屏下的藍色大V字，其實內裏收藏了一對隱藏式條形喇叭（10W×2），感覺幾好聲，加上對應SRSTruSurroundXT功能，能以2聲道喇叭模擬環迴立體聲效果，用料果真落重手！</p><p>1,366×768解析度　HDReady</p><p>LA32R71B的機身規格亦相當高，解析度達1,366×768（16:9），已經是HDReady，光亮度500cd/m2、可視角度178脷A亦相當中規中矩，不過最勁都係佢個對比度；對比度低機種的最大弊病，是顯示色彩層次唔夠，如遇着畫面有一大片「相同顏色的漸變色」，你就看見一圈圈有如上千度的近視眼鏡！LA32R71B使用了現時市場上最高的5,000:1規格，為咗試盡啲，記者使用了AV場內最常用的《Datacolor》作對色，感覺相當富層次感！</p><p>鏡頭背後：</p><p>話說記者做測試，有個街客多口問吓部機規格，佢一聽見光亮度500cd/m2就猛話太低！哎，呢啲咪香港人貪多嘅心態囉！其實一般LCDTV只會太光，好少唔夠光！唔信你留意畫面黑位，真係光到「黑色」都會發光！以LA32R71B為例，用《Datacolor》測試都話輸出30%光度已足夠，睇規格表？用眼睇好過啦！</p><p>PROFILE</p><p>屏幕尺寸：32"（16:9）<br> 解析度：1,366×768<br> 對比度：5,000:1<br> 光亮度：500cd/m2<br> 可視角度：178°<br> 反應時間：8ms<br> 體積：800×603×252mm<br> 重量：14.8kg<br> <br> 查詢：華仁會（23980280）<br> 地址：旺角花園街75-77號花園商業大廈3樓</p></body></html>