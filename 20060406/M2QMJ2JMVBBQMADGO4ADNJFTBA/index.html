<html><header><meta charset="utf-8"><title>文化打哈哈：我的港台</title></header><body><h1>文化打哈哈：我的港台</h1><p>港台喺愚人節搞咗個公眾諮詢會，題目係「我的公營廣播服務」。「我的」呢兩個字用得好，點解？一來親切咗，令人感覺港台係自己嘅；二來係強調公民社會這一意識。港台請大家嚟呢個諮詢會嘅宣傳稿第一句係：「作為亞洲國際都會，香港已踏入一個公民社會嘅年代。」連個新黨都叫自己做「公民黨」，咁仲唔係公民社會？<br> 呢一招係先將香港社會發展定位，然後再講清楚港台定位。咁港台定位自然會係服務公民喇。不過港台記住咪改名叫「香港公民電台」喎，人哋會以為係公民黨嘅電台就唔好喇。<br> 如果你上港台網址睇吓，就會發現港台𠵱家係點樣同政府過招。喺回答「公營機構是甚麼？」呢個問題時港台係咁寫嘅：「根據世界電台電視議會（WorldRadioTelevisionCouncil）的定義，公營廣播機構是一所不受制於商業或政府利益，為公眾服務的傳播機構。」<br> 嗱，不受制於政府呀。<br> 仲有一句：「在香港，香港電台是以政府部門的形式直接由政府撥款營運，可見每一位香港市民都是港台的老闆。」嗱，老闆唔係政府而係我哋呀，所以港台要向全港公民問責。</p><p>要學BBC但冇錢</p><p>當日朱培慶被問到港台應否BBC化時佢答得好有技巧。首先佢話BBC嘅成就舉世公認，港台自然有好多嘢要學吓人哋。咁即係話BBC係精神導師。跟住佢又話BBC嘅錢多過港台好多，咁港台自然冇辦法做到十足十BBC。要學，不過咁少錢冇可能學得晒。嗱，咁咪答得有技巧囉。<br> 講真，港台好早已經BBC化喇，不過化唔晒啫。如果BBC係少林寺，港台就即係俗家弟子。當年港英政府又點會畀你全面BBC化吖，所以咪由公務員管囉。港台一定已經研究緊英國舊年有關BBC嘅綠皮書，睇吓港台可以點做。綠皮書嘅要點係：1.維持牌費系統至二○一六年；2.廢除BBC董事局，以BBC基金會代替；3.增加節目製作外判；4.減少對收視的重視同埋複製節目概念。點都好，我主張港台BBC化。<br> 死咗好耐嘅美國總統ThomasJefferson講過："Whenitlefttometodecidewhetherweshouldhaveagovernmentwithoutnewspapers,ornewspaperswithoutagovernment.Ishouldnothesitateamomenttopreferthelatter."<br> 放在今天香港，Jefferson會選擇RTHKwithoutagovernment。<br> 觀火<br> <br> 傳真︰2623-9278<br> 電郵︰pf_lee@appledaily.com</p></body></html>