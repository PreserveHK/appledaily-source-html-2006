<html><header><meta charset="utf-8"><title>　　王永平電台點歌𠱁老婆 - 李八方</title></header><body><h1>　　王永平電台點歌𠱁老婆 - 李八方</h1><p>工商及科技局局長王永平負責廣播政策，商業電台自然識做𠱁局長，邀請平叔做《有誰共鳴》嘉賓主持，為香港進食失調康復會籌款，節目今日出街。平叔揀咗梅姐首《似水流年》同市民分享，佢話梅姐成長經歷同奮鬥故事好能夠代表香港人；另一首令佢難忘嘅金曲係SimonandGarfunkel嘅《BridgeOverTroubledWater》，因為歌詞好勵志，鼓勵朋友之間可以互相幫助及支持，佢至今仍記得後生時同朋友最鍾意踢波，但因無錢買足球，惟有用舊報紙同鹹水草自製足球玩。<br> 平叔一把年紀，原來佢對搖滾樂都好有興趣，向聽眾介紹Beyond嘅《光輝歲月》，又大讚已故嘅家駒才華洋溢，係難得一見嘅優秀歌手，英年早逝令人慨歎。而鄧麗君嗰首《月亮代表我的心》，話係佢「甜到漏」之選。平叔又透過大氣電波為太太送上張學友嘅《愛是永恆》，紀念結婚三十周年，仲揀咗陳奕迅嘅《ShallWeTalk》，希望天下間嘅父母同子女要多溝通增加了解。<br> <br> 傳真︰2623-9278<br> 電郵︰pf_lee@appledaily.com</p></body></html>