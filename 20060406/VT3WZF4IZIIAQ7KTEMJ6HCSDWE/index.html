<html><header><meta charset="utf-8"><title>　　陳日君被笑係紙老虎 - 李八方</title></header><body><h1>　　陳日君被笑係紙老虎 - 李八方</h1><p>自從做咗樞機後，陳日君不改敢言本色，差唔多去勻晒所有電子傳媒節目，上個禮拜就港台、前幾日去商台、噚日去有線、今日就去Now，唔知無記亞記會唔會邀請佢出鏡？<br> 陳樞機噚晚九點半去到荃灣出席有線《香港刺針》節目，佢不但唔眼瞓，仲越答越醒神㖭。<br> 主持人梁文道佢哋提到有啲傳媒叫佢做「反叛主教」，陳樞機話，叫佢乜名冇所謂，總之唔好畀人以為佢反中亂港就得啦，因為咁就好麻煩。除咗呢個外號，佢老友陳興翼神父仲爆佢以前喺長洲教書時，俾啲細路起咗個花名叫「紙老虎」。<br> 話說嗰時嘅陳日君對啲小朋友都好嚴，有時大聲叫佢哋咪咁嘈，但係後嚟大家熟咗，都知佢唔可怕。有一次，有個小朋友喺街上見到陳日君，直接叫佢做「老虎」，小朋友嘅家長就覺得好冇禮貌，點知個小朋友話話：「唓，佢係紙老虎！唔使怕。」<br> 連小朋友都笑陳樞機係「紙老虎」，北京其實都唔使咁有戒心啦，今時今日，冇理由驚紙老虎啫？<br> <br> 傳真︰2623-9278<br> 電郵︰pf_lee@appledaily.com</p></body></html>