<html><header><meta charset="utf-8"><title>女人煮道：媾仔甜品心酸</title></header><body><h1>女人煮道：媾仔甜品心酸</h1><p>整甜品可以話係女仔嘅強項，但平日整嚟整去都係芝士蛋糕無嚟新意，今次就專誠跟個法國廚ChristianFrenot學煮甜品𠱁男友，當中的忌廉雜莓果凍，第一啖香甜，第二啖就會覺得酸咪咪，唔知每次戀愛係咪都係好似食甜品咁嘅呢？<br><br>記者：曾靜茵<br>攝影：何家亮　<br>Model：Becky、Wysam@Salvador　<br>示範：ChristianFrenot、AlexLim、SimonKoo　<br>場地提供：RomaRoma（23671000）　<br>鳴謝：菲仕蘭（香港）有限公司</p><p>Becky：我都好鍾意食甜品㗎，呢款心形甜品賣相好精緻，無諗過用士多啤梨排出心形圖案係咁靚嘅，下次激嬲男朋友又有另一招應付啦！</p><p>忌廉雜莓果凍先甜後酸</p><p>價錢：$16/2人　需時：1小時30分鐘<br> 底層的果凍以紅加侖子加上荔枝汁等材料炮製而成，鋪上心形士多啤梨，中間加了一層呍呢拿忌廉，甜酸混和，好似初戀感覺。</p><p>材料：</p><p>1.雜莓果凍：士多啤梨375克、紅加侖子125克、荔枝汁250毫升、大菜糕絲4克、魚膠1片、檸檬汁少許<br> 2.呍呢拿忌廉：淡忌廉500毫升、呍呢拿1條、糖霜15克</p><p>做法：</p><p>1.將荔枝汁及大菜糕煲約4分鐘，再加入已軟化的魚膠片煮溶。<br> 2.攤涼後與切粒士多啤梨、紅加侖子及檸檬汁混和，倒至2cm厚然後雪凍切條備用。<br> 3.將呍呢拿籽取出與糖霜及忌廉不停攪拌，然後唧在果凍上，放上切片士多啤梨即成。</p><p>Tips</p><p>裝飾用的士多啤梨要切得夠薄，否則放在忌廉上容易塌下來。</p><p>櫻桃拌開心果焦糖布甸三色層層叠</p><p>價錢：$32/4人　<br> 需時：1小時30分鐘<br> 單睇賣相就好吸引，色彩豐富猶如蜜運中的男女，一層叠一層的焦糖片再加生果，砌呢味甜品好似玩層層叠一樣。</p><p>材料：</p><p>1.開心果焦糖布甸：焦糖布甸1公升、開心果醬15克、新鮮櫻桃40克、士多啤梨40克<br> 2.焦糖片：糖500克、葡萄糖110克、水200克、苦杏仁油4滴</p><p>做法：</p><p>1.將焦糖布甸加熱，加入開心果醬攪勻，倒入模內約2cm厚，放入雪櫃備用。<br> 2.將水、糖及葡萄糖加熱至170℃，然後在矽膠上掃上薄薄一層，待冷。<br> 3.凝結後放入攪拌機攪碎，加入苦杏仁油後壓扁。用倒模壓出約8cm的圓形，放入180℃的焗爐加熱後，再攤涼。<br> 4.逐層放上焦糖片、布甸以及櫻桃、士多啤梨即可。</p><p>Tips</p><p>焦糖片之間須用新鮮生果做支撐，這樣的布甸才會夠挺身。</p><p>呍呢拿意大利奶凍嗒落香滑</p><p>價錢：$7/1人<br> 需時：1小時20分鐘<br> 白雪雪的奶凍，食落口非常香滑，加上面層的桑棗醬，酸中帶甜，雙重味覺簡直係天生一對。</p><p>材料：</p><p>1.奶凍：新鮮忌廉700克、糖75克、魚膠粉5.6克、水28克、呍呢拿1條<br> 2.桑棗醬：桑棗茸100克、糖25克、魚膠粉1.2克</p><p>做法：</p><p>1.將忌廉及糖加熱，再取出呍呢拿籽，與其他奶凍材料加入攪拌。<br> 2.倒入杯中放入雪櫃內雪凍。<br> 3.將桑棗茸及糖加熱，再加入魚膠粉攪勻攤凉，倒入已凝固的奶凍中，加入生果裝飾即可。</p><p>Tips</p><p>奶凍放入雪櫃時，要不時將其不平滑的表面取去，使其更香軟幼滑。</p><p>Profile<br>ChristianFrenot's　</p><p>出生於法國，曾於享負盛名的盧森堡的法式糕點店Oberweis工作，之後在巴黎開辦了自己的朱古力糕點店，連續十年成為巴黎最受歡迎的店舖。自02年開始Frenot在Elle&amp;Vire公司擔任烹飪顧問經理，一年中有超過250天要在世界各地出差。</p></body></html>