<html><header><meta charset="utf-8"><title>　　煲呔勁玩拖字訣 - 李八方</title></header><body><h1>　　煲呔勁玩拖字訣 - 李八方</h1><p>煲呔恨連任恨到出面，有政壇中人形容佢精過鬼，喺餘下一段時間一定乜嘢大單嘢都唔做，陳太見步行步，佢就步步為營。<br> 咁又係，今個年底，新嘅選委會會產生，明年三月二十五日就要選第三屆特首，真係時日無多，唔怪得前日有人傳，西九因為要等查良庸嘅回覆，所以未公布到諮詢委員會嘅名單，於是個報告可能同公共廣播事務檢討委員會一樣，九月交唔出，要延至明年三月。咦，即係選緊舉，邊個仲會理個報告講乜？<br> 呢招拖字訣唔知係咪查大俠教佢，不過，煲呔咁醒，都唔使人教，佢位老友鄭大班就話，中央唔可能成日換特首，所以只要煲呔keep住個勢，就一定冇人夠佢選。<br> 當然煲呔係咪得到中央全面信任，仲要睇吓佢嘅左右手政務司司長由邊個做？有高人話，如果CS係前公務員，咁就AO玩晒；如果係好似唐唐呢類空降式人物，就表示中央要平衡勢力，唔俾煲呔嘅公務員黨一黨獨大。<br> <br> 傳真︰2623-9278<br> 電郵︰pf_lee@appledaily.com</p></body></html>