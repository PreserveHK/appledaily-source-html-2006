<html><header><meta charset="utf-8"><title>　　卿姐為被「邊緣化」呼冤 - 李八方</title></header><body><h1>　　卿姐為被「邊緣化」呼冤 - 李八方</h1><p>呢排煲呔玩親疏有別，同佢意見唔對者，肯定會俾佢打入冷宮，唔使旨意受到重視。連預算案都投反對票嘅卿姐，肯定係其中一個被「邊緣化」嘅分子，點知卿姐噚日就呼寃，話自己唔係為反對而反對，點解成日針對佢呀？<br> 卿姐唔係齋噏，佢舉例話最近一次廢物處置條例，佢都投支持票啦，但身為行政會議成員嘅周太，就反而投咗反對票，同政府唱對台戲喎，咁你話邊個係反對喇？<br> 卿姐又話，就算遠啲嘅取消遺產稅條例，自己咪又係撐咗唐唐，投咗支持票，佢話唐唐知道佢會投支持票，仲問佢係咪真嘅㖭，咁就見到政府唔信佢真係企喺佢哋嗰邊啦。</p><p>咁樣想當然法，卿姐覺得好唔要得，話做嘢一定要睇事實先啱。睇番以上兩條條例嘅投票立場，就知道卿姐未必一定冇得傾啦，所以煲呔都要再睇清楚邊啲是敵，邊啲是友，唔好章法亂晒籠，否則對卿姐好唔公平。<br> <br> 傳真︰2623-9278<br> 電郵︰pf_lee@appledaily.com</p></body></html>