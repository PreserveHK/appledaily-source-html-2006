<html><header><meta charset="utf-8"><title>9樓D座：大書架做掩飾　廁所唔見咗</title></header><body><h1>9樓D座：大書架做掩飾　廁所唔見咗</h1><p>以前睇粵語殘片，石堅每次遇上曹達華追捕，一推開個書櫃，就會有條秘密通道俾佢走佬用。估唔到，現實真係有人間屋用同一個方法去做掩飾，唯一唔同嘅係，屋主要掩飾嘅其實係廁所，並非甚麼秘密通道。此外，全屋還有很多估唔到的設計，想唔想見識見識？即刻帶你走一轉。	<br><br>記者：黃婉冰<br>攝影：何家亮</p><p>書架掩眼法</p><p>「你點會買呢間屋㗎？」縱然在當初拍板買下這間屋時，老婆大人稍有微言，但屋主Jason還是很有信心可以把這千呎唐樓居室，變成心目中的moodyhome。</p><p>「Raw」居機關重重</p><p>果然，經過四個月的悉心打扮和Jason花咗不少心血，這間舊屋搖身一變成為一間溫暖「Raw」居。「我最緊要係間屋要有一種舒服而自然嘅感覺，所以揀咗桃木同磚，營造出一種好moody，好raw同warm嘅感覺。」<br> 第一次到訪Jason家，感覺新鮮又好玩，試問有誰會想到拉開書架，廁所就會出現？客廳眨吓眼就變成客房，感覺有如電影「黑玫瑰」中的重重機關，外人如我看來只會覺得很新奇，但其實是有特別原因。「如果道牆個書架隔籬無端端又多咗隻門喺度，望落好怪，個書架又會變得好細，所以我所有房門、廚櫃門都唔會有手把，望落唔會咁突兀，順眼好多。」<br> 還有一樣最意想不到的，就是其地板，驟眼看還以為是一塊塊鑲滿生銹螺絲的柚木地板，但再望真少少，原來只是一塊塊扮柚木地板的地磚，而且磚下仲鋪滿了floorheater，一到冬天，開動暖氣，腳下就會傳來陣陣暖笠笠的感覺，「我老婆話最鍾意係冬天沖完涼，腳板暖笠笠，好舒服。」嘩，咁多埋伏，真係唔講唔知！</p><p>客廳變客房</p><p>用天然光線營造氣氛</p><p>很多人設計新居，都會集中力全放在家具、擺設和間隔上，但Jason剛好相反，他會先從lighting方面着手，然後再配上合適的布置。「另一樣我最注重嘅就係全屋光線，我要全屋光線都好自然，所以我特別揀呢隻叫樂思富嘅纖維布簾，佢可以調校唔同角度，等啲陽光可以透入間屋，營造出一種好warm嘅光線之餘，外面又唔會望到我間屋，而且呢種簾可以隔埋紫外光，啲光好soft，配合埋其他燈光，同樣可以營造一種好warm嘅氣氛。」</p><p>一屋珍藏品</p><p>Jason與太太一樣鍾意睇家具，買燈同Angel公仔更是共同嗜好，搬來了新居，面積比舊屋大一倍，二人十幾二十年來的珍藏得以重見天日，其中三分一的收藏，就成了新屋的新裝飾。</p><p>單位資料：跑馬地鳳輝台<br> 面積：約1,000呎<br> 裝修費用：約$30萬（裝修連家具）</p></body></html>