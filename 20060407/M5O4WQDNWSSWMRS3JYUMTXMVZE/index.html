<html><header><meta charset="utf-8"><title>車路事：買餸車唔怕魚腥臭</title></header><body><h1>車路事：買餸車唔怕魚腥臭</h1><p>「今次唔係試車，而係試去街市買餸。我貼近生果檔停車，打開趟門，閃身買咗一大包生果和肉類，一步又跳回車上，將生果肉類放晒入車廂，試吓係咪無臭味。」<br><br>記者：陳偉林　<br>攝影：陳智良<br>ImageGirl：Fion（TheGroup）</p><p>在咁多款家庭式MPV車當中，日產PresageHighwayStarDeluxe賣點不單係闊落和型仔大包圍，仲有車上車壇唯一的防臭Nubuck仿麂皮椅。</p><p>「開冷氣好易有臭味，車壇上暫時只有日產用Nubuck加ION淨化系統，殺菌兼消毒。」<br> <br> 我之所以推介呢部日產Presage去買餸，皆因事前睇過唔少資料，發現到呢部車的三排Nubuck特製仿麂皮椅，原來有除臭功能，唔怕積存汗味或者貓狗除，再者，佢內置有ION空氣淨化冷氣系統，能清除空氣中的有毒氣體，又真係幾厲害！筆者仲好欣賞佢中排座椅的一按式（One-touch）左右移動同收摺功能，坐得闊落又見出入方便，還有尾門的上下兩截式開關，皆因筆者將部車停放在狹窄的深水埗，當車身兩旁趟門都唔方便開啟的時候，我便打開尾門上截玻璃，將一大籃生果塞進平地台設計的尾箱中，真係好Easy喎！</p><p>「忽然有個奇想，不如揸部有電趟門的MPV車去街市買餸，當買完蔬果同肉類即時擺入部車內，咁咪慳水又慳力，就連購物袋都唔使傍身囉！」</p><p>「揸車去買餸最緊要係慳，我用咗一格油就走勻九龍灣至深水埗來回。」<br> <br> 筆者試車當日，只係鬧着玩去街市Shopping，在油錶只剩得一細格油的情況下，我揸車走勻幾個街市，經過大夥兒的商議後，決定駕車到九龍城一試，諗住有咁多條街，定必泊到街市旁購物，點知近蔬果攤販的路邊亦全數屬禁區時間，在四圍兜的時候，好彩部車啲低扭勁力十足，唔會慢遊乏力；其中，筆者認為至正仲係附有ABS同EBD的煞車系統，當日遇有路人甲衝出馬路，我立時急煞，置身車內連帶筆者共4人，都未見有俯前仰後的問題，兼且收停下來，真係好彩！及後，再去太子跟深水埗，折返九龍灣，油針竟無動於衷，想不到一部2.5公升版的日產Presage，有如此慳油的本事，又真係好正呀！</p><p>「低重心唔係要劈車，而係方便上落，開門行一步就可落車，大袋細袋上落唔係問題。」<br> <br> 大夥兒4人去逛街市，每到一處停車定必備受注目，咁又係呀！一停車左右趟門齊開，邊有部車會咁方便，加上部車線條流暢，有埋原廠HighwayStar的大包圍，自然矚目喇！咪以為淨得12米長巴士才有低地台設計，PresageHighwayStarDeluxe版離地只有140mm，上落車就腳，仲有低重心行車拐彎的好處。</p><p>日產PresageHighwayStarDeluxe規格</p><p>引擎：2488ccV6DOHC<br> 馬力：163ps/5200rpm<br> 扭力：25.0kgm/3600rpm<br> 傳動：4前速自動波<br> 車輛提供：合誠汽車（22621088）</p><p>出車資料</p><p>車價：$253,800　<br> 牌費：$5,877<br> 保險：$14,497（以0NCB計算）<br> 首期：$27,424<br> 利率：5.95%（以HirePurchase計算）</p><p>新車評級</p><p>加速：B<br> 恰到好處<br> <br> 轉向：B<br> 輕盈啱女士<br> <br> 制動：A<br> 唔使大力踩<br> <br> 傳動：C<br> 有力但唔快<br> <br> 舒適：B<br> 車廂欠貴氣<br> <br> 耗油量：A<br> 每公里$1.5<br> <br> 車廂噪音：B<br> 聽唔到街市叫賣聲<br> <br> 評分標準：根據記者試車後的感覺給予評分，最好為A，最差為E。</p></body></html>