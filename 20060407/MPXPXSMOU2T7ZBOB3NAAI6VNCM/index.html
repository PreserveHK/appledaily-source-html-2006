<html><header><meta charset="utf-8"><title>煲碟王：《魔幻王國》孖碟版　戲加Bonus煲足12粒鐘</title></header><body><h1>煲碟王：《魔幻王國》孖碟版　戲加Bonus煲足12粒鐘</h1><p>以5粒星為滿分，電影《魔幻王國：獅子．女巫．魔衣櫥》可以攞4粒星－－－假如觀眾係小學生又或有小朋友的家長。改編自愛爾蘭作家C.S.路易斯《納尼亞傳奇》的《魔》，講述4位小朋友聯同獅子王，與白女巫展開正邪之戰，情節簡單易明，加上由製作《魔戒》、《哈利波特》班底炮製視覺特技畫面，片中的神話生物、怪獸等塑造得似層層，還有幾幕冰山崩裂震撼場面，以及異獸大戰，對小朋友而言夠晒吸引力。<br><br>記者：招佩珊</p><p>其實，《魔》片的吸引力，最先可以說是來自其製作班底，由《史力加》1、2集的導演安德魯亞當斯執導，負責視覺特技畫面的就有為《魔戒》、《蜘蛛俠》、《哈利波特》做CG特技製作的頂級公司聯手合作，結果，片中的視覺特技效果沒有叫人失望。</p><p>區碼：3區<br> 發行：洲立影視<br> 聲效：DolbyDigital<br> 字幕：繁體中文、英文、泰文、印尼文、韓文、馬來文</p><p>故事簡單　畫面豐富</p><p>故事講述4兄弟姐妹無意間走入魔衣櫥，去到納尼亞魔幻王國，與獅子王及其勇士對抗惡毒的白女巫及怪物手下，正邪對立顯而易見；由魔幻題材，到CG製作單位、新西蘭為拍攝場景等，均與《魔戒》相似，但《魔幻王國》情節比《魔戒》簡單，由4位小演員演出，小朋友睇得更有投入感，可以說是兒童版《魔戒》。不過，尾段獅子王像耶穌一樣，為救叛逆者而犧牲，最後卻在「石桌」上復活，這類犧牲救贖的訊息，小朋友未必消化得來，最好有家長指引，所以《魔》最啱一家大細睇。原著小說只有百多頁，落在導演手中卻能變作兩個多小時的電影，片中幾幕特技場面帶來相當的視覺刺激，特別是冰山崩裂、冰湖裂開那段，場面震撼！</p><p>尾段大戰　掀高潮</p><p>片中有多達60種各式各樣的魔獸及奇幻角色，例如有忠義的半人馬騎兵、雄鷹戰士、豹戰士，邪惡一方就有獨眼巨人、樹精、食人魔等，古靈精怪程度拍得住《魔戒》！不過，對於非家長的成人觀眾，如筆者我來說，着實有點納悶，嫌電影節奏去得唔夠快，尤其是頭1小時「講多過做」，之後高潮起伏唔多，一幕冰山崩裂之後，要等到完場前半小時那場正邪大戰，先至叫做睇得肉緊。好可惜獅子王一出場，撲向白女巫唔使5秒就講了句：「Thewarisover！」完場快過閃電。</p><p>10個鐘Bonus睇到儍</p><p>《魔幻王國》分單碟同限量雙碟兩個版本，前者收錄四分半鐘NG片、有關電影小知識，以及幕後人員旁白解說；限量雙碟版就有小冊子、明信片、書籤同納尼亞地圖，仲有近10小時額外收錄！包括製作花絮、導演及製作人員解說、有關異獸角色的神話傳說，而部份小說情節亦以講故事形式補充在Bonus內。最值得睇是由4位小演員親述試鏡、被選中的入行經過同拍戲感受，當中不乏鏡頭以外真性情。戲連Bonus一口氣睇12小時，真係睇到眼都定！</p></body></html>