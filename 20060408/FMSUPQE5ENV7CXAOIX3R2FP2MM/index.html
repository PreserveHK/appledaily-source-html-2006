<html><header><meta charset="utf-8"><title>車路事：寶馬120iA追逐戰</title></header><body><h1>車路事：寶馬120iA追逐戰</h1><p>「揸住150匹嘅120iA，我忍唔住啄人車尾，而啲人見呢部小辣車，又忍唔住推我，揸咗一日，未試過悠悠閒閒，真係好惹火。」</p><p>「2.0公升引擎絕對不能睇小，雖然馬力只得150匹，但6前速Steptronic半自動波箱起步加速反應敏捷，忍唔住挑戰3公升嘅車……」</p><p>我還清楚記得「短聚」當天，又跟同事Chris輸賭，試車後想落車的話就請食Tea，最後我又輸了，那台表現幾近瘋狂的2.0公升偈，馬力輸出只有150匹，但絕對不能輕視，輕輕一踩油門，一股力量由背後湧到，尾轆吱一聲，彈射而出。<br> 坐上駕駛席，按下起動鍵時，已經Feel到這部120iA並不好惹，我先試6前速Steptronic半自動波箱的全自動模式，將波棍撥入D檔，輕力踩油門已經有好強大嘅推背力，再轉用手動+/-模式去駕駛，起步加速反應更加敏捷，感覺猶如駕駛超級跑車一樣：快！突然間，部120iA同我講：「喂，前面有部3公升車喎，不如推吓佢先，試吓我嘅實力。」<br> 至於彎路，我就會用好玩去形容，拍攝時我開着120iA，沿途有人開着1.5公升車和我大玩追逐戰（當然以合法車速行車，只是某些彎角用上稍高的速度過彎），車架和四條16吋輪胎一起跟我說：「來吧，我哋撐得住！」結局是怎樣？梗係掂喇，過彎時部車完全無大幅度傾側，輪胎也沒有發出像Fans看見偶像般的尖叫，有如此出色表現，真的不能不佩服寶馬的一班設計師。</p><p>「俾人追，我認為是因為寶馬1系的SportsHatchLook，沒有尾箱『負擔』，加埋16吋胎軨，擺明車馬是揭背辣車，真係好惹火……」</p><p>我對120iA個Look有咩感覺？好Sporty囉！不過千祈唔好問我點解，事關你一望就會知道。正如上文所述，由於廠方號稱1系是SportsHatch小車，所以造型設計上特別加入不少跑車元素，最佳例證就是以揭背Look示人，繼而是車首帶點3系的影子，還有車頭擾流器和車身兩側裙腳，襯埋16吋五幅式跑車合金胎軨，如果咁你都話佢無跑味的話，我諗我真係無話可說喇！</p><p>「前排相當闊落，但後排對我這種肥仔來說，坐進去的感覺真的不好受……」</p><p>上回測試130i，曾經試坐過後座，感覺真的不好受，覺得好逼；今次「再接再厲」，結果也是一樣，身材健碩的同事Chris也有同感，前座卻是另一世界，兩排都係Boston皮椅，還有仿桶形設計，真係好坐到極點。設備亦好齊全，音響和冷氣全部都有齊，但天窗欠奉。想要天窗？得！畀多$10,000咪有囉！</p><p>「……輸出沒有3.0直6偈般瘋狂，但它的150匹馬力仍見夠使。」</p><p>寶馬120iA小資料</p><p>引擎：1995cc直4DOHC<br> 馬力：150ps/6200rpm<br> 扭力：20.4kgm/3600rpm<br> 傳動：6前速Steptronic半自動波<br> 查詢：寶馬汽車（27145271）</p><p>供車計算機</p><p>車價：$289,000<br> 首期：$28,900<br> 利率：6%（以HirePurchase計算）<br> 每月供款：$6,719×48期<br> 註：數據只供參考</p><p>新車評級</p><p>加速：B<br> 無130i咁快<br> 轉向：A<br> 走彎好定<br> 制動：B<br> ABS早介入<br> 傳動：A<br> 手動自動一樣掂<br> 舒適：C<br> 後排窄<br> 耗油量：B<br> 每公里約$1.4<br> 車廂噪音：A<br> 乜都聽唔到</p><p>評分標準：</p><p>根據記者試車後的感覺給予評分，最好為A，最差為E。<br> <br> ＋：雖然係2.0公升引擎，但一踩油就會Feel到甚麼叫力的表現，我認為它是真正的彎路之王。<br> －：後排空間細咗啲，像我身形龐大的人肯定不會就範！</p></body></html>