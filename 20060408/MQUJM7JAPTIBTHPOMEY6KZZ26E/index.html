<html><header><meta charset="utf-8"><title>Mac機行視窗之我見</title></header><body><h1>Mac機行視窗之我見</h1><p>4月7日　<br>心情：平復<br><br>電腦男早排先講過「WindowsXPonIntelMac」呢個比賽，當時Apple發言人仲話此舉逼令Mac用家投入視窗世界，只有無奈接受。點知一個屈尾十，蘋果居然自己搞掂個兼容問題，推出完全免費嘅《BootCamp》畀MacUser下載（83MB），主要用途係在不影響MacOS資料狀態下，再獨立運行WindowsXP。<br>此舉對廣大用家嚟講梗係好事啦，Mac機靚仔得嚟又愈賣愈平，好過好多牌子Notebook，最正係兼容性及穩定性不容置疑，且能真正全速運行WindowsXP。電腦男覺得今次事件背後意義大於一切，對蘋果同微軟嚟講的確係雙贏局面。但一般Mac機用家一向鍾情簡單易用，要畀多千幾蚊買OS，咁麻煩兼畀多筆，好難啫！微軟仲講到明快將推出嘅WindowsVista32-bit版本，將不會支援Mac機嘅EFI介面，官方亦話《BootCamp》只屬測試用途，到9月便完結。所以Mac機行視窗，只係一眾高手級玩家嘅話題，又或者你大把錢買軟件同換過啲硬碟啦。	</p></body></html>