<html><header><meta charset="utf-8"><title>SONY失威：無人扮Cloud　小貓13隻撐場𤓓！</title></header><body><h1>SONY失威：無人扮Cloud　小貓13隻撐場𤓓！</h1><p>前兩日SONY喺金鐘添馬艦搞嘅「FINALFANTASY全港首次戶外Cosplay大激鬥」發生兩單意外，首先預計有百人出席嘅Cosplay比賽最後打個1折只得13名參賽者，咁仲未算大鑊，最離譜係《FINALFANTASYVII》主角Cloud竟然無影，最後由幾位大反派撐場，乜SONY咁失策，正義主角Cloud俾奸角Sephiroth、Kadaj同Loz搶晒風頭，真係有啲估佢唔到。	<br><br>記者：陸伊琳　<br>攝影：楊錦文</p><p>比賽反應麻麻</p><p>聽講有成百個Cosplayer到場，我又連主角邊個打邊個都未知，所以採訪前同幾位電車男同事惡補《FINALFANTASY》，點知一到添馬艦，所有憂慮煙消雲散，因為只得13人撐場。照計獎品都OK吸引吖，大會話明首100位進場嘅Cosplayer可免費參加即晚《FINALFANTASYVII：ADVENTCHILDREN》電影會，勝出者仲獲贈陶瓷白PSPValuePack，點知吸引力都係一般，死硬派Fans表示一早睇咗日本《FINALFANTASYVII：ADVENTCHILDREN》DVD，入場純粹趁熱鬧，太商業性質嘅比賽佢哋興趣唔大，玩Cosplay自娛居多，所以今次比賽反應麻麻。<br> 另外，13位參賽者竟然無一個扮主角Cloud，參賽者講笑咁話：「阿Cloud道具較多，製作費比較貴，唔扮。」「可能因為大家都估主角一定多人扮，為免撞角色所以扮其他人物，點知搞到真係無人扮。」其實Cosplayer好有性格，唔會盲目扮主角，會因自己喜好、氣質、性格嚟選擇扮演角色，今次有三分一扮反派，扮演Sephiroth嘅小幽仲攞埋冠軍，邊個話做忠先有得發揮㗎？</p><p>2R玩埋一份</p><p>雖然呢隻Game面世已經7年，角色依然人氣高企，上年用CG技術拍成電影，更售出超過100萬隻DVD及UMD成為ORICON銷售榜冠軍，電影由遊戲《FINALFANTASYVII》故事結尾講起，講述Midgar呢個城市喺主角Cloud同Sephiroth最後一戰後恢復生機，退隱江湖2年嘅Cloud同孤兒本來過住平淡生活，點知Kadaj等奸角再挑起事端，Cloud為拯救染上絕症嘅一群小孩，同幾個少年戰士重出江湖，開展幕幕燦爛激鬥。（網址：www.playstation.com）</p></body></html>