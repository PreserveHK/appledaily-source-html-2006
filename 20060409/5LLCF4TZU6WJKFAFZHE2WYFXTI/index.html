<html><header><meta charset="utf-8"><title>寵物花園：愈愛愈棄復活兔搵屋企</title></header><body><h1>寵物花園：愈愛愈棄復活兔搵屋企</h1><p>「停一停、諗一諗」，是發人深省嘅一句宣傳語。最近網上流傳不少動物被虐待的片段，引起社會上各界關注，政府更因此為愛護動物及防止動物被遺棄大做宣傳。復活節又到，又成為購買兔仔嘅高峯期，但又有幾多人真正喜歡牠們？了解自己是否真正適合養兔仔？PetsCafe最近就收留了不少被遺棄嘅兔仔，希望真正愛錫兔仔嘅人士可以為牠們找一個溫暖嘅家。<br><br>記者：許維雅　攝影：伍慶泉</p><p>五小強等領養</p><p>PetsCafe是兔仔專門店，會員經常來這裏為兔仔剪毛洗白白。不過Cafe亦收到不少會員遺棄他們嘅兔仔，於是希望藉着復活節假期來臨，呼籲有心人唔好買兔仔，可以將這群可憐兔帶返屋企，給牠們一個溫暖嘅安樂窩。當中有不同品種嘅兔仔，個個精靈可愛，年紀全是1歲至2歲左右，如果有打算買兔仔嘅好心人，只要交$20的入會費，就可以免費帶牠們返屋企。Cafe今次派出5位被遺棄嘅小兔做代表，讓大家見識一下這群待領兔仔有幾可愛。</p><p>待領1號仔：兔B</p><p>品種：賓尼兔　性別：女<br> 歲數：1歲（2005年3月出生）<br> 特徵：活潑好動，愛吃，懂得去廁所。<br> 被遺棄原因：會員因為搬新屋，新屋比以前細而被迫放棄。</p><p>待領2號仔：吉吉</p><p>品種：賓尼兔　性別：男<br> 歲數：1歲（2005年2月出生）<br> 特徵：最鍾意食嘢，喜歡被人摸頭仔，愛吃草磚。<br> 被遺棄原因：會員在筲箕灣街上發現吉吉，但遭家人反對，被迫放棄。</p><p>待領3號仔：熊貓</p><p>品種：混種海棠兔　性別：男<br> 歲數：1歲半<br> 特徵：好聰明，喜歡跟小朋友玩，愛吃，已懂得去廁所。<br> 被遺棄原因：會員因家中有BB出世，BB氣管炎日漸嚴重，所以被迫放棄熊貓。</p><p>待領4號仔：小雪</p><p>品種：獅子兔　性別：女<br> 歲數：1歲3個月<br> 特徵：最肥一隻，又乖又可愛，剛剛到埗一星期。<br> 被遺棄原因：會員因要到外國讀書，未能帶小雪同行。</p><p>待領5號仔：小春</p><p>品種：侏儒兔　性別：男<br> 歲數：1歲<br> 特徵：走得好快、十分活潑，全身均是野兔色短毛。<br> 被遺棄原因：會員一直愛錫小春，可惜家中老人家強烈反對，被迫放棄。</p><p>三分鐘熱度</p><p>嘩！好得意呀！買返屋企先！但善忘嘅香港人大多數都是三分鐘熱度，永遠都有三千萬個藉口遺棄牠們。復活節臨近，必定又有很多突然間醒起兔仔好可愛嘅「愛心爆棚香港人」買兔仔，不過最慘係好多人眼中兔仔比起貓貓狗狗身份更低，更容易一句唔鍾意就唔養。<br> 今次記者到訪嘅PetsCafe，全部棄兔主人給他們的理由都十分牽強：家人反對？買嗰陣時屋企人都知啦！搬屋？乜兔仔好大隻咩！BB出世？買嗰陣時冇諗過生BB咩！但PetsCafe就全部接受會員放棄，收留這些棄兔。其實，我又好唔明喇，咁樣咪變相縱容他們養成放棄寵物嘅習慣？</p><p>為食兔超失控</p><p>不過講真，今次同五小強相處，我才發現養兔仔真係唔同養貓狗，因為牠們與人溝通交流的能力較低，淨係識得不停食食食。拍攝期間，牠們都十分失控，三雄二雌一出籠唔係打交、唔係搶嘢食，竟然喺度喪搞！搞到我同攝影師哥哥都無眼睇！而且佢哋無論着衫、影大合照、套兔繩都十分困難，成日不停掙扎想咬人，所以話，與兔仔溝通嘅耐性真係要比貓狗更多。不過養動物永遠都係買就易、養就難，愛心唔係得把口，一時衝動只會害死牠們。</p><p>兔仔小玩意</p><p>好多人唔喜歡養兔仔，覺得唔可以同牠們玩，又唔可以帶出街，但其實寵物店卻有不少兔仔玩意。</p><p>1.好多人都會帶兔仔出街散步，有些較活潑的會周圍亂跳，寵物店有兔仔繩套住牠們落地行。<br> 2.狗仔有衫仔扮靚靚，原來兔仔亦有不少可愛衫仔，不過幫牠們着時要小心，因為牠們反抗力都幾大，最好冬天才給牠們穿着。</p><p>3.雖然兔仔唔可以跟狗仔一樣教牠們太多動作，但用一些乾糧小食引誘牠們，牠們亦可以企起身同你玩。<br> 4.兔仔無時無刻都要磨牙，可以買一些磨牙玩具給牠們玩，牠們有時更會用來磨下巴止癢。<br> 5.兔仔比較怕羞，喜歡捐窿捐罅玩，主人可以跟牠們玩捉迷藏以增加溝通。</p><p>兔仔用品裝備</p><p>好多人對照顧兔仔的知識一知半解，其實照顧兔仔都有好多不同用品及食物。</p><p>1.英國獸醫糧</p><p>英國No.1銷量糧食，無防腐劑無人造色素，不同年紀應給不同種類糧食，每日2餐。$106/包</p><p>2.乾草</p><p>除有磨牙作用之外，亦有高纖維幫助腸部蠕動，排出腸內毛髮，可以無限量給牠們食。$88/包</p><p>3.生果乾</p><p>用新鮮生果製成，同樣可以幫助排出腸內毛髮，增加營養。特價$25/包</p><p>4.香草卷</p><p>有些兔仔唔喜歡食乾草，香草卷有香味吸引牠們，保持充足纖維給牠們。$28/包</p><p>5.膠廁所</p><p>用膠比用鐵好，鐵生銹後容易令兔仔腳受傷，而且牠們很容易把鐵銹吃落肚。$48</p><p>6.木粒</p><p>除有吸味作用之外，濕水後會散開避免兔仔吃落肚。$142/15L</p><p>7.水果小食</p><p>水果小食內加有麥皮，十分有營養，可以溝入正糧內一同餵飼。$52/包</p><p>PetsCafe</p><p>地址：觀塘開源道77號業發工業中心一期14樓B3室<br> 電話：90333433<br> 網址： http://www.pets-cafe.com </p><p>你係咪真係可以照顧牠們？</p><p>1.養兔仔需要給牠們一個固定居所，所以必須準備一個適合的籠給牠們。如果經常轉換環境，更加要問清楚家人會否接納。<br> 2.兔仔壽命約五至八年，必須要有心理準備在養兔期間有小孩子出世。<br> 3.領養回來的兔因被人遺棄，所以性格比較孤僻，照顧牠們要加倍愛心。<br> 4.兔仔是十分貪吃的小動物，無時無刻都不停食，若牠們欠胃口代表牠們生病了。<br> 5.轉天氣時兔仔會換毛，亦是牠們的發情期，所以必須將雌雄兔仔分開。<br> 6.兔仔的牙會不停長，所以必須準備一些磨牙食品或玩具給牠們。<br> 7.長毛兔需1個月左右為牠們剪1次毛和指甲，每次約$260。</p></body></html>