<html><header><meta charset="utf-8"><title>車路事：自製兩個轆軍車攻打錦田！</title></header><body><h1>車路事：自製兩個轆軍車攻打錦田！</h1><p>「叫Victor和Henry擺Pose影軍人進攻的照片，他們很認真，猶如在戰場裏一樣。……他們尤為鍾愛當年駐港英軍的一切，特別是軍用電單車，電單車在戰事負責的任務，包括傳遞緊急軍事訊息，又或是協助尋找攻打敵人的路徑。」<br><br>記者：鄭達基　攝影：陳陶鈞</p><p>「Victor和Henry是超級軍事Fans，對當年駐港英軍的一切瞭如指掌……」<br> <br> Victor和Henry兩位超級軍事Fans，像你和我一樣也是在殖民地政府管治下長大，但他們迷上駐港英軍的每一事、每一物，卻不是從小開始，而是由他們早年參加民安隊的工作開始。據Victor所講，當年在民安隊工作期間，曾有多次機會跟英軍合作，因此加深了對他們的情意結和認識。「所以回歸前每逢有英軍物品的拍賣會，我同Henry都會出席，恐怕回歸後這些東西會變成垃圾！」</p><p>「我連軍用電單車都玩埋，係希望可以向大眾灌輸電單車響戰爭裏的重要性……」<br> <br> 問Victor和Henry為何玩軍用越野四驅車的同時，連軍用越野電單車也玩埋？「我哋將兩種不同的軍用車輛放在一起，又將它們帶到荒山野嶺玩，係希望可以貫徹全面性的重要，而且在軍隊中，TeamWork是一項極重要的東西，所以我們多數由一部電單車帶領隨後的『士兵』或軍車一起向前走，『攻入』敵方陣地，從而發揮團隊精神。」Victor仲話如果大家有興趣跟他們一起玩，可以sente-mail去victorlam@rpm.com.hk，同佢哋傾傾喎！</p><p>「我們的收藏品不止有軍車、軍服、徽章，甚至連在戰場上可作緊急通訊的軍用電話，也在收藏之列……」</p><p>未正式跟Victor和Henry的一眾軍用電單車進行拍照前，我和攝影師先走進他們的基地參觀。進去後二人不禁嘩的一聲叫了出來，點解？原因就係內裏的布置，好似成個軍營咁囉！懷舊英國Feel的皮梳化、超Classic的座枱電風扇、已消失多時的「黑色大啞鈴」（即當年的黑色攪盤電話），就連當年的軍用香港地圖也有，問你怕未！殊不知Victor和Henry二人，原來早已走進來，還變身成軍官討論「攻打」錦田！讓我們大肆拍照呢！</p><p>「軍用綿羊有咩用？用來傳送軍事文件就最Fit……」</p><p>GL9TGB</p><p>作戰功能：傳送軍令或文件<br> 軍用的綿羊仔，多數是用來執行簡單任務，如傳送軍令等等。這部只有簡單改裝的軍用綿羊，真身是部普通的綿羊仔，最大改動就是噴上軍用綠色，但Henry和Victor卻務求逼真，貼上軍隊徽號的同時，也為車子裝上文件架和滅火筒，貪佢看起來更似用來傳送軍令或文件的軍用綿羊嘛！至於車後編號為2字的旋鈕，原來可用來上緊太陽傘，停下來時可將太陽傘插下去便可，用來去郊外野餐就Fit晒！</p><p>「巡航車好處可讓士兵坐得舒服點，旁邊更有存放子彈的地方，方便隨時作戰……」</p><p>Suzuki巡航車</p><p>作戰功能：特快傳送軍令<br> 這部軍用巡航車，真身是一部1986年的Suzuki巡航車，他們同樣先將車子拆散，再進行翻新，加裝了的部品也非常多，例如滅火筒、軍用Bag、急救用品等等，望落真係似層層，但最鬼馬都係車子旁邊的子彈箱，起初我還以為內裏真的裝有子彈，但原來入面的物品，已變成一件電池，盒外還加有電源的接頭，必要時可用來救車呢，它還多了一個新名字：「電力控制箱」呢！<br> </p><p>「呢部小型電單車，唔好睇佢設備簡單，但表現唔差㗎……」</p><p>國產110cc爬山車</p><p>功能：純粹玩樂<br> 起初我看見這部小型電單車嗰陣，我真係唔知點解佢會係一部軍用電單車。經Henry介紹後，我才知道它的真身是一部國產的110cc爬山電單車！它身上的改裝部份並不多，主要是噴上軍用的綠色，裝了一個軍用Bag和貼上軍徽；但你千祈唔好睇小佢喎，因為它車仔細細，可放進LightWeight的車廂內，一直運送到目的地，而且就算拎佢出來通山走都NoProblem！</p><p>「這部由越野電單車改裝的，出街好威水，還可以FullGear上山……」</p><p>YamahaDT200</p><p>作戰功能：爬山巡邏<br> 我諗大家點都估唔到，呢部咁有型嘅軍用版爬山電單車，其實係由一部民用爬山電單車改裝過來。據對機械甚有認識的Henry表示，此車原來是一部1989年製造的YamahaDT200爬山車。「我哋選擇用佢去改裝嘅主因，其實係它的車身線條跟軍用版相似，加上檢查過機件，覺得部車嘅外觀和機械仍算健壯，所以咪揀佢囉！」<br> 講到部車加咗啲乜，就真係犀利喇！Henry和Victor二人先將車子拆散，再將每件部件翻新清潔及噴油，然後重新裝上，跟住再幫部車加裝一些軍用設備，例如軍用背囊、子彈筒、軍徽等等，望落去好似真嘅一樣！</p><p>鏡頭背後……</p><p>拍攝當日，天色昏暗又下雨，我和攝影師擔心是否須要另覓日期拍攝，幸好到達目的地後，原本烏雲密布的天空突然放晴，令我們放下心頭大石。另外當也是電單車Fans的攝影師Alex，看見四部經過精心改裝的軍用電單車時，突然大叫一句：「正喎！」接着還像小朋友般嚷着要坐上去試開一圈，抵死到呢……</p><p>車上的「50HKWKSPR.E.M.E.」有甚麼解釋</p><p>八卦的我看見每部電單車都有這段文字時，心想到底係咩來呢？Henry見我咁迷惘，就特別走過來解釋畀我聽，原來這是在軍隊中的車身識別號碼，方便軍人容易分辨哪部車是「自己人」，至於車身識別號碼的解釋，睇埋下面就知喇！<br> 50＝第50中隊（Squadon）<br> HK＝派駐香港<br> WKSP＝工場<br> R.E.M.E.＝駐港英軍負責後勤機電維修部隊（RoyalElectricalandMechanicalEngineers）<br> 全段識別碼的解釋：駐港英軍負責後勤機電維修部隊派駐香港工場的第50中隊</p><p>玩越野電單車要小心</p><p>每逢假日，不少車迷都鍾意約埋三五知己，去到荒山野嶺玩玩越野電單車開心吓。不過玩越野電單車時，謹記甚麼也要小心為上，開車前必定要事先檢查好車子的制動系統和輪胎狀態外，自己也要穿上合適的保護衣物，例如護膝和手套等等，以免在意外發生時受到不必要傷害。另外，最重要是謹記不要逞強，若對有關路段感到陌生便應小心行車，另不應一人獨自去玩，免得有意外時求救無援。</p><p>我對英軍的感覺</p><p>我對英軍的認識，肯定沒有像Victor和Henry般這麼深，但當年他們的一事一物仍歷歷在目，例如1941年12月日本攻打香港，苦守18天才告失守，還有絕大部份軍車是LandRover的出品等等，前者仍廣為港人所記得，後兩者則在回歸後統統消失，其實這些曾替英軍立下不少汗馬功勞的車輛或物件，也應該選擇一些較經典的去保留，因為它們始終是香港歷史的一部份，但最後大部份軍部物件，不論茶杯定還是車輛，也被拍賣賣走，幸好有一些有心人買下來以作留念，若能將眾多收藏家的物品集腋成裘，一同展出的話，都咪話唔型。</p></body></html>