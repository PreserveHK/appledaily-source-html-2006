<html><header><meta charset="utf-8"><title>　　柯總處男騷 - 李八方</title></header><body><h1>　　柯總處男騷 - 李八方</h1><p>噚日係恒生銀行高層一年一度以K歌會傳媒嘅日子，喺總行廿四樓擺六圍自助餐，一班平時淨係識唱「息口」嘅大班，齊齊大開金口唱K。<br> 舊年先出任恒生副董事長兼行政總裁嘅柯清輝，今年「處男下海」，本來扭扭擰擰點都唔肯唱，最後敵唔過記者要求，半推半就搵埋個人理財及財務管理業務總經理梁永祥，同私人銀行及信託服務主管朱婉儀一齊合唱。<br> 柯總獻唱咗四大癲王之一──蔡楓華嘅首本名曲《倩影》，同埋黃霑嘅《滄海一聲笑》，在場各人安歌聲不斷，於是再整首閩南話歌《愛拼才會贏》，唱腔獨特。唱完歌，佢鬼鬼馬馬走入後台，轉頭就同隻賓尼兔一齊出嚟大派復活蛋，仲向柯太送花。難怪柯太同八方講：「冧到痹！」<br> <br> <br> 爆料熱線：29290000、27860099<br> 報料傳真：26239278<br> 報料電郵：pf_lee@appledaily.com</p></body></html>