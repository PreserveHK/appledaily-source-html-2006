<html><header><meta charset="utf-8"><title>股路縱橫：天虹續高增長上升目標2.2元</title></header><body><h1>股路縱橫：天虹續高增長上升目標2.2元</h1><p>大市開大，升破兩個多月徘徊區頂部16000阻力，衝上16535，成交更大增，萬六大關已由阻力變成支持。港股大升浪確認，但短期急升後會出現反覆，整固完成後，再向高位進發，目標係17000。今年以來，唔少二三線股已大幅飆升，幅度更以倍計。未來一兩個月嘅好市中，未有大升過，而又有業績支持的落後股，有機會從後趕上，迎接大旺市，落後股可優先選取。<br> 中國稀土（769）上周五又再破位而上，收1.85元，升8.1%，成交又上番4500多萬股。記得上月底推介時，股價1.51元，跟住做「披成」，復牌後1.45元水平任買，家下已升咗0.40元，聽聞基金已上晒車，後市仲可以睇好，揸定定，等心滿意足價回吐。<br> 仲有1隻，係中國糧油（506），上月22日推介，當時股價4.25元，近日高價見5.15元。中糧宣布業績對辦，公司亦表明重組大計會陸續推行，短線股價整固後，可向5.80元至6元水平推進；中線睇幾多？中資心目中嘅目標價係10元過外。</p><p>街貨疏易炒上</p><p>今日推介天虹紡織（2678），04年底上市，近日宣布05年度（12月年結）業績有理想增長，股價亦表現強勢。<br> 集團去年營業額19.1億元（人民幣．下同），升35.3%；獲利1.8億元，升31.5%，每股盈利21仙，升10.5%，因上市發行新股攤薄，派末期息6.5港仙；去年上半年賺7965萬元，下半年上升到1億元。<br> 天虹係內地高附加值棉包芯上游紡織品供應商，未有受美國及歐盟對內地實施配額所影響。去年業績理想，主要係紡線產能擴充，毛利率提升1.7個百分點至17.9%。<br> 06年業績展望更佳，集團紗綻數目已增到40萬個，今年紗線產能可大幅提升48%，而公司會物色更多低成本收購及擴張機會，目標係今年底將紗綻數目增至55萬個，估計全年盈利可上升到2.4億元，每股盈利27仙，預測PE僅6.5倍。<br> 天虹貨源集中，亦係基金股，（惠埋持有5.35%），街外流通貨量只16%，約1.4億股，若有基金再增持，股價不難會搶升。天虹現時走勢正形成旗形整固，升破1.80元阻力，目標即指向2.20元。<br> 郭兆誠</p></body></html>