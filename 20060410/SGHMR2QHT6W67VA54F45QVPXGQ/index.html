<html><header><meta charset="utf-8"><title>國產ZTE激似SEP910i縮水平賣鏡頭更勁</title></header><body><h1>國產ZTE激似SEP910i縮水平賣鏡頭更勁</h1><p>記得好耐以前，國產機最有「個性」，唔係玩鑲鑽，就係塗金，走唔甩勁搶勁閃嘅特色，總之有咁俗得咁俗！最近國產機又出現另一股風氣，就係利用大牌Hit機借屍還魂，以更抵玩嘅價錢吸引玩家！其中一部ZTE（中興）作品e328，就憑P910i外形加上200萬像素鏡頭，以$1,580抵玩價硬撼SE，雖然論人氣相差甚遠，但今次搵平價嚟博一鋪，呢招認真絕！<br><br>記者：陳國輝<br>攝影：陳盛臣<br>ImageGirl：Anne（Ponographic）</p><p>國產「抄機癮」自從舊年年底已經發作，而且情況仲相當嚴重！大牌子如NokiaN70、SEW800i、MOTOV3等，均成為被仿效對象，但因為質素參差，加上除樣似以外分唇完全唔同，所以開賣價勁平，大部份$1,000有找！至於今次介紹嘅ZTE有啲唔同，佢除咗喺國內薄有名氣外，功能仲拍得住現時Hit機，只可惜國產機口碑麻麻，所以一直難躋身本港市場。</p><p>變縮水版P910i</p><p>ZTE學足SE嘅地方，首選必然係外揭式Keypad！平時合埋蓋嗰陣，e328一樣可利用數字鍵嚟打電話，唔使勞煩到用Stylus；揭起蓋後，彩芒立即由細變大，而且會切換為TouchScreen操作，齋睇賣相，好容易誤以為係一部PDA手機，甚至P910i翻版！雖然內涵唔同，不過外形跟到足，更抵死係體積比P910i更的骰輕巧，似縮水咗一樣，究竟有冇辦法引起玩家興趣，咁就不得而知喇！</p><p>睇動作電影流暢</p><p>市面上好多國產機都話支援3GP、MPEG4等電影格式，但到咗播片一刻，唔係出現嚴重窒格，就可能聲畫唔Match，睇到冇晒Mood！小記初試e328時都驚住有類似情況，到正式試睇《英雄》Trailer嗰陣，估唔到動作畫面原來都幾流暢，而且仲可FullScreen播映，加埋T-Flash卡，拎佢出街睇片都唔怕失禮；但係喇叭就好坼聲，如果唔戴住Hands-free嚟聽，根本好難接受！</p><p>PROFILE</p><p>制式：GSM900/1800<br> 體積：95×49×22.5mm<br> 重量：約98g<br> 屏幕：26萬色TouchScreen<br> 電池容量：620mAh<br> 主要功能：200萬像素鏡頭連補光燈、手寫識別、音樂播放器、短片播放、支援T-Flash記憶卡、生命曲線、內置4款JAVA遊戲<br> 售賣點：創先科技（23948805）<br> 旺角先達廣場地下G91號<br> $1,580（水）</p><p>鏡頭以外</p><p>小記初見e328時，某店櫥窗明明大字寫住「行貨」，點知經證實原來係「水貨」，做法極唔老實。唔知係咪記者後來表明身份之故，該店更拒絕小記拍攝要求，最後好彩第二間有得影。喺度奉勸各位，買嘢真係要問清楚！</p></body></html>