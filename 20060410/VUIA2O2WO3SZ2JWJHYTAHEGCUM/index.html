<html><header><meta charset="utf-8"><title>鍾意靚仔 - 陳也</title></header><body><h1>鍾意靚仔 - 陳也</h1><p>靚太唔易做，靚佬，除非叫做阿湯，否則應該比靚太易話圍得多。蘇格蘭聖安德魯斯大學做了調查，發現女人愈來愈重視男伴的外型，樣衰免問。靚仔冇本心這種老生常談，現代女強人不再care。錢我搵得比你多，靚車豪宅我大把，倒貼又點話。這樣大方「付出」，當然有底線，就是要對方「美貌與智慧並重」，出得廳堂，上得睡床。兩者欠一嗎？sorry，唔該讓開，俾下一位。<br>女人有財，擇偶條件就傾向男性化，負責調查的教授不免慨歎，只有經濟環境不堪的女性，才會黐埋有銀的核凸佬，身體語言擺到明，講金不講心，計精不計情。然則女人發財立品後，一樣行「公子」路線，包養俊男美少，左擁右抱，這樣下去，男女還有什麼火星金星之別，不全是一窩蜂的惡俗情色怪胎，恃財玩物，上流得下流麼？</p><p>我是女人，也很「貪靚」，可是經濟條件遠遠不是傳聞包養蔡楓華那種富婆級（上世紀那個蔡楓華喎），想包也包不住。（富婆最鍾意的李雲迪類型，簡直沒可能埋身！）假如中了六合彩（那家旺財投注站就在我家附近），有錢身痕，才捨不得用來追金城武。事實上坊間的女富豪不見得喜歡近靚佬，身家直逼英女皇的羅琳還是繼續寫哈利波特，再婚的對象平平無奇。紅足三十年的麥當娜下嫁拍過《夠薑四小強》的導演，這位仁兄像透國腳舒利亞，髮線似乎還要M些。當然，這些都是西風，香港地，公子們樂於換畫，鄉音未脫的女伴以露乳溝為榮。有錢女嫁更有錢的仔，不介意他們似自己老爺多過老公。少數頂得起半邊天的女強人又如何？有辦你睇，依舊眷戀本金多於本心。</p></body></html>