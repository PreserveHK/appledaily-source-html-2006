<html><header><meta charset="utf-8"><title>15萬Sonata入門級貴族</title></header><body><h1>15萬Sonata入門級貴族</h1><p>「韓國電影或電視劇內，啲有錢公子都揸韓國車去媾女，可能在這個Repetition的宣傳下，香港人就接受了韓國車有個貴族形象，事實上，Sonata一向質素都唔弱，但今時今日先俾人睇到。」<br><br>記者：陳偉林　攝影：伍慶泉<br>ImageGirl：Gigi（TheGroup）</p><p>「今時唔同往日，韓國車以平取勝，好似新近抵港的韓國現代Sonata2.0轎房車，駛入高尚的山頂住宅區，無人知佢係15萬貨色，掂！」</p><p>「出乎意料，呢部入門家庭車裝備遠超日本品牌，簾幕氣袋、房車包圍包等乜都齊晒。」<br> <br> 當筆者響陳列室睇呢一代Sonata首展的時候，四周擠滿車迷，佢哋對新車的評價係平、靚、正。直至近日代理來電，話新到Sonata2.0公升入門版，唔使15萬，媲美同級日本家庭車，仲話新車有5年或10萬公里的原廠保養，若然廠方同代理對部車無信心的話，都唔夠膽咁做。今番近距離接觸入門版Sonata，原來跟頂級版Sonata3.3不遑多讓，全車有齊一體化同色泵把同整流器，還有16吋合金胎軨，單睇一對咁有神的高聚焦頭燈同霧燈，又豈止一般經濟入門版的日製家庭車可比擬。</p><p>「15萬車價嘅2.0車級別，只係Sonata有安全氣袋連充氣簾幕，惟獨又係無皮椅，要皮椅要畀多$6,000。」<br> <br> 部車個賣相好吸引，差在車廂並非皮椅配搭，代理早準備有加裝皮椅的LeatherPackage，費用係$6,000。車廂中總算係寬敞舒適，皆因前後軸距有成2,730mm，乘客的膝部空間經已係無得比。同車的攝影師及Model，最欣賞仲係套冷氣，以及出眾的隔音；那時筆者才曉得一部能吸引到買家注目的轎車，最緊要係認真的工藝；一向看重安全的筆者，反而好欣賞呢部Sonata有6個安全氣袋連充氣簾幕裝置，真係唔講得笑㗎！</p><p>「今次試車加多一個出入大酒店及高級會所的環節，好明顯，啲人對韓國車嘅眼光好唔同，證明品牌嘅Reputation做得唔錯。」<br> <br> 唔到15萬的價錢可以擁有部中型轎車，筆者亦好有衝動去作實地試車，由銅鑼灣區一直駕車經司徒拔道上山頂，雖然稍嫌部車欠缺一份爆炸力，但只要將波棍撥入+/-檔位之後，以手動轉檔形式維持引擎轉速在3,500rpm至4,500rpm內，引擎反應即變得截然不同，高轉下，從引擎室傳來的噪音只係一般，好切合一部家庭車級數的轎車身份；筆者最感興趣係一啲自命高尚場合的地方，又會否對新一代韓國車戴住有色眼鏡呢！及後，筆者曾將部車駛到某大酒店及高級會所門前，兩次都得到服務員的禮貌接待，莫非香港真成為一個禮貌之都，抑或呢一代韓國車，真的正過日本車呢！</p><p>現代Sonata2.0規格</p><p>引擎：1988c.c.<br> 馬力：145ps/6000rpm<br> 扭力：19.1kgm/4250rpm<br> 傳動：4前速+/-半自動波<br> 售價：$149,000<br> 車輛提供：現代香港（34288288）</p><p>供車計算機</p><p>車價：$149,000<br> 首期：$14,900<br> 利率：5.5%<br> 每月供款：$2,850×60期（以HirePurchase計算）<br> 牌費：$5,877<br> 保險：$4,376（60%NCB計算）</p><p>新車評級機構</p><p>加速：C<br> 反應一般<br> <br> 轉向：B<br> 順滑有路面感<br> <br> 制動：A<br> 收放自如<br> <br> 傳動：C<br> 只有4前速嘅+/-波<br> <br> 舒適：A<br> 吸震效果好<br> <br> 耗油量：B<br> 屬慳油類型<br> <br> 噪音：A<br> 好愕然咁靜<br> <br> 評分標準：我們根據記者試車後的感覺給予評分，最好為A，最差為E。</p></body></html>