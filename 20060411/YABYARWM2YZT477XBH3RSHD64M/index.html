<html><header><meta charset="utf-8"><title>電腦新產品：免電腦自製DVD影碟　𡃁妹都曉一指燒</title></header><body><h1>電腦新產品：免電腦自製DVD影碟　𡃁妹都曉一指燒</h1><p>唔少家庭可能已經有齊DV機、數碼相機，平時拎出嚟影相拍Movie自然好玩過癮，不過當講到要替拍下嘅相片影片作「後期處理」，真係少啲電腦知識都搞唔掂！SONY最近就專為呢類怕煩嘅玩家設計咗部DVDirectVRD-MC1，將過相、過片到燒碟過程濃縮兼簡化，整個過程篤幾篤就完成，小朋友用起上來話咁易！<br>記者：許福合<br>攝影：何家亮<br>ImageGirl：陳芷盈（Phonographic）</p><p>齋睇外表，咪以為今日介紹新型號PlayStation，其實呢部DVDirect不折不扣係部外置式DVD燒碟機。最大賣點，就係毋須經電腦幫忙運算，就可直接將收到嘅影像進行編碼，繼而燒錄成DVD影碟，擺喺普通DVD機度都睇到，免卻過往大堆操作兼苦等嘅懨悶，真係耆英同孫女都識用！</p><p>自製爆機影集</p><p>DVDirect操作毋須經過電腦處理，而且可以自動化進行，例如當放入一隻空白DVD碟，DVDirect隨即就會進行檢查同格式化，之後進入一個非常簡化嘅主Menu，用家只需一隻手指就可挑選到要燒咩碟。最常用玩法當然係燒DVD影碟，機身本身已設有i.Link介面，一駁部DV機，再按下紅點錄影掣，燒錄就會開始，整個過程DV機操作都會交由DVDirect控制，絕對唔會有雞手鴨腳嘅情況出現，直至燒錄完成，光碟就會自動彈出，跟手放落其他DVD機度都睇到。<br> 另一個玩法就係接駁各種AV器材，除咗常見錄影機、影碟機外，連遊戲機都一樣支援，當見到心愛遊戲嘅Opening或Ending，同樣㩒吓個錄影掣，就可製成影像DVD！真係隨時整隻「爆機狂迷」影碟，向朋友仔威威都仲得！</p><p>2"芒睇啱先燒碟</p><p>除咗燒錄影片，連相片都可玩埋；機身右邊設有3條記憶卡槽，支援5大記憶卡，包括CF、SD、xD、MS及MSDuo，玩法當然唔止係Backup相片咁簡單，仲可以玩埋類似PhotoCD嘅相片影碟，即係擺入普通DVD機度，識得SlideShow咁播相畀你睇，同婚宴、旅行活動嗰啲相片影片一樣咁好玩！機身上2吋芒同時亦會出現預覽相片，方便用家揀過先燒錄。<br> 相片除咗燒成光碟外，只要接駁一部支援Pictbridge技術嘅打印機，同樣可免電腦就印到相，大大簡化操作，小朋友都識得用！</p><p>𡃁妹實試評語</p><p>陳芷盈小朋友（10歲，4年級）<br> 好似幾易玩咁喎，雖然我唔識揀其他功能嚟用，不過真係用手指㩒吓個掣就得，仲可以喺個芒度睇番自己個樣㖭！<br> </p><p>PROFILE</p><p>制式：PAL/NTSC<br> 燒錄速度：16×DVD+R/24×CD-RW<br> 接駁介面：IEEE1394/AV/USB<br> 屏幕：2吋彩芒<br> 讀卡器：CF、SD、xD、MS及MSDuo<br> 體積：204×65×222mm<br> 重量：1.75kg<br> 查詢：SONY（23452966）</p><p>鏡頭以外</p><p>搵小朋友影相同搵靚女Model好唔同，經常坐唔定係一大難題，攝影師要經常重新執位，都花唔少時間，不過小朋友易喜易笑，想影陽光笑容絕對唔使擔心。</p></body></html>