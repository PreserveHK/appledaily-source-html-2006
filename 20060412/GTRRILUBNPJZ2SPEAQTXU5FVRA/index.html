<html><header><meta charset="utf-8"><title>三星行機快速上架　D528冧價撼水貨</title></header><body><h1>三星行機快速上架　D528冧價撼水貨</h1><p>執平嘢筍貨，唔一定走入超級市場先有斬獲！一直走高格調路線嘅SAMSUNG，最近都一反常態，將旗下新手機產品「上架」平賣，總之見水貨通吃咁話！講緊就係剛賣街嘅滑蓋機D528，佢挾現時130萬像素鏡頭兼音樂播放器等至Hit分唇，卻開賣$2,380，比「舊價」三千零蚊自然吸引好多。據水貨佬話，三星行水價一向相差$1,000至$1,500，𠵱家咁冧法搞到水機冇啖好食，睇嚟行貨又贏一仗！<br><br>記者：陳國輝　攝影：Alex　ImageGirl：Joey</p><p>有傳因為D528售價低至二千零蚊，搞到水貨佬唔敢再入貨！姑勿論事情真定假，但係有部份「機場」Sales就向小記報料稱，行水價已經愈嚟愈貼，水貨就嚟冇得好執！佢仲舉例半年前D608就開賣$3,980，而當時水價只係$2,880，相差成$1,100；但到近期嗰部D808，行價已經冧至$2,880，比水價僅多出$500。佢慨歎表示，嚟到D528，已經冇乜空間走盞，如果繼續喺三星水貨搵食，肯定冇以前咁好景！</p><p>最多收藏20首歌</p><p>D528不設記憶卡槽，只靠內置嘅80MB容量嚟儲存相片、短片以及音樂三大娛樂元素。音樂播放器支援MP3、AAC、AAC+以及WMA四種格式，更方便嘅係內置藍芽唔止收發資料咁簡單，佢仲能夠接駁耳機，收聽高質嘅立體聲音樂；若然齋用嚟聽歌，以每首4MB計算，都可以抄低20首歌，唔係聽慣咗iPod呢類大胃王MusicPlayer嘅話，應該都夠晒玩！</p><p>變14.9mm激薄DC</p><p>同近期嘅D808相比，兩者功能與體積都好接近，特別係機身長度及厚度，大家幾乎孖生咁，唯一明顯分別就係闊度，D528稍窄6mm，重量僅95g，加埋背脊130萬像鏡頭兼補光燈，拎上手勁似薄身DC，手感一流；不過，拍攝前必須推出機蓋先能啟動相機，未免稍欠方便，但總算保護到鏡頭。</p><p>PROFILE</p><p>制式：GSM三頻<br> 體積：101×46×14.9mm<br> 重量：94g<br> 屏幕：26萬色TFT<br> 通話時間：228分鐘<br> 備用時間：288小時<br> 主要功能：130萬像素鏡頭連閃燈、MPEG4及3GP影片播放、音樂播放器、內置80MB容量、支援藍芽耳機、文件閱覽器</p><p>鏡頭以外</p><p>以用家角度睇，用一部連原廠保養嘅行機有信心得多。記得三星過去因行水差價問題，一路俾水貨Head住；呢次，行價終於冧至「水位」，而且仲未見水貨到，可謂未鬥先贏。</p></body></html>