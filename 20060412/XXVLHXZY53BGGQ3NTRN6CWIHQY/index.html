<html><header><meta charset="utf-8"><title>Hea：Stash×Nike第四代　即入等炒！</title></header><body><h1>Hea：Stash×Nike第四代　即入等炒！</h1><p>今年Stash將最愛的「藍色憂鬱」再次昇華，先是AirMax95，之後再來一對全藍Stach×NikeForceI，Fans們當然瞓身支持！Stach今次Crossover原來係為咗慶祝NikeAir科技同AirMax360誕生，一樣以藍色為概念，為Nike設計出AirForceI別注版，趁有貨仲唔快啲入手，又會俾人炒至天價喇！<br><br>記者：羅灝汶<br>攝影：陳盛臣、羅灝汶</p><p>StashProfile</p><p>絕對是當時得令的紐約塗鴉大師，自80年代就開始於紐約舉辦個人展覽，作品先後多次被收錄於經典藝術刊物、雜誌等當中。1993年成立RECON品牌，陸續於世界多個城市開設分店，喺㗎仔潮界Stash同另一塗鴉大師Futura直情上晒神枱。Stash打造了StreetFashion天下，令到舉足輕重的街牌如Nike、ABathingApe亦曾經請他操刀設計商品。佢仲癲到出埋自己的12吋Figure，唉，潮人玩乜都型啲嘅！</p><p>Stash喜歡藍</p><p>1979年正是NikeAir技術面世的日子，而第一款擁有NikeAir功能的籃球鞋正是AirForceI，所以令到Stash都要向AirForceI作出特別致敬。今次呢對Stash×NikeAirForceI，顏色配搭繼續沿用AirClassicBW同AirMax95的藍色設計，貫徹Stash精神：「藍色就是我的最愛……」，物料就用上真皮、尼龍及麖皮，而鞋舌中的AirForceI車章及中底都改用咗真皮設計，可以係話同類AirForceI用料最足的一對。而鞋墊中亦印有Stash的招牌噴嘴圖案，其實Stash好應該同百事可樂合作一下，大家都咁推崇「藍色概念」，驟眼睇真係以為對鞋係NikeCrossover百事可樂！</p><p>一至三代炒味濃</p><p>今次Stash×NikeAirForceI已經是Stash為Nike推出的第四代鞋款，最炒得當然是第一代的Stash×NikeDunkLow，現時市值$25,000！後踭還有Stash嘅簽名，可惜小記「只見其相、不見其身」。04年Stash用ArtistSeries之名為Nike設計一雙藍色Stash×NikeAirClassicBW，依然超級受歡迎，炒價約4千多元。<br> 至於第三代Stash×NikeAirForceIHi，分有NYC、Tokyo及London3個不同版本，Tokyo及London已經斷市，只剩番小量NYC別注版，炒價$6,999連鐵盒包裝，一樣夠晒氣勢。鞋身用上雲石花紋，鞋底透明硬膠可以清楚看到NYC三個英文字樣，大師作品果然夠勁。</p><p>趁25周年前入貨</p><p>店長阿肥：「Stash出Crossover鞋，一開始入手已經屬炒價類別，但依然要趁早入手！因為隨着鞋款推陳出新，前幾代的鞋款價格會不斷向上，Stash嘅鞋可以話必定保值！而且下年就是AirForceI的25周年紀念，Stash好可能會成為AirForceI別注單位一分子，今次呢對StashAirForceI肯定有排炒！」</p><p>謎底終於被揭開</p><p>上兩星期BapeStore開幕搞到滿城風雨，原來當日頭50位被傳打尖的人士，經過幾間水貨店的朋友指證，一致認為是某間在利時起家的知名Bape水貨店派晒打手去搶行貨。雖然大家都不明白該水貨店有何企圖，但最令人費解的是BapeStore的員工，清楚知道那50位人士全屬該水貨店的人，但卻全線通融，呼籲傳媒朋友不要拍攝他們，認真有景轟。啊，唔知呢單嘢傳到NIGO嗰邊會點呢呵？<br> 另一邊廂，原來主辦單位亦非常之惡，要求各大報紙雜誌簽晒紙唔畀佢哋影水貨產品，否則會被BlackList，嚇窒晒唔少想搵NIGO做專訪的傳媒行家！喂，大佬，香港係自由港嚟㗎，㗎仔鍾意玩呢味啫，你又陪佢癲?!今鋪唔係我哋同水貨舖出頭，而係你哋家陣侵犯緊新聞自由呀！明冇?!</p><p>一周波鞋情報</p><p>店舖資料</p><p>（a）B23B<br> 地址：尖沙嘴利時商場地下21號舖<br> 電話：23668386<br> <br> （b）DREAM<br> 地址：旺角潮流特區地庫B29號舖<br> 電話：21111176<br> <br> （c）ChicagoSports<br> 地址：旺角奶路臣街17號B地下<br> 電話：23981267</p></body></html>