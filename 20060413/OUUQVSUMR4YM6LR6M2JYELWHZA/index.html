<html><header><meta charset="utf-8"><title>車路事：TriumphDaytona675　型、英、快、靚、正</title></header><body><h1>車路事：TriumphDaytona675　型、英、快、靚、正</h1><p>「Triumph街車當中，Daytona675最具跑格及身手矯捷，車價不到12萬，但有齊揸電單車有型、快、靚、正的條件，去到林蔭郊外，好有歐洲Feel。」<br><br>記者：陳偉林<br>攝影：陳偉強　ImageGirl：Charlie</p><p>「……60年代香港皇家警隊的巡邏電單車及SideCar，都係用Triumph這品牌！……揸電單車要有型，坐姿好重要，Daytona675就有『天若有情』般的坐姿。」<br> <br> 不知是否睇得日本車款多，第一眼看見這部Daytona675的外形，經已好有一種新鮮感同吸引力，如果用美學的角度去看，低斜的車頭同風擋設計，極切合氣流動力學的要求。再者，一對高聚焦頭燈設計亦見魅力十足，想像鐵騎士以低俯的坐姿，左右手架在兩旁的把手上，用健碩的雙腿夾緊油缸向前疾走的模樣，又難怪吸引到唔少女士，愛上「天若有情」一類男士做其男朋友！之不過，呢部街版跑車又豈止單一FullFairing造型，倒三角車架帶出高聳的車尾設計，排氣喉亦混入車尾鞍之下，既可以令車身纖巧，仲不怕灼熱的排氣喉身燙傷乘客。</p><p>「Daytona675仿古車加液晶體儀錶，有點格格不入，如果換回傳統銀框指針式，咁先得滿分。」<br> <br> 英國Triumph以仿古式的街車款電單車最受歡迎，但原來旗下的新車亦有先進High-tech一面；當筆者扭動車匙啓動呢部Daytona675的引擎時候，除引擎聲響，錶板面右旁仲會泛起一片好Cool的藍燈，而液晶體的儀錶配搭，除記錄住行車電腦的平均車速、耗油量等資料外，仲有清晰的波檔顯示。雖然車頭風擋未有上下伸縮設計，但由於坐鞍離地距只有825mm關係，因而未有加添駕駛者的正面受風壓力，相比之下，若然妳想做「天若有情」的女主角，坐於車尾時候就要當心，皆因全車的最高點就在於車尾的1,109mm。</p><p>「當年只有寶馬致力研究電單車煞車唔向前衝，原來Triumph響呢方面都好拿手。」<br> <br> 雖然筆者未練得一身駕駛電單車的好本領，但好嚮往呢類街版跑車的加速感，由於車體輕巧輸出又高達100匹以上，突如其來的扭力給人有黏背脊的快感，較四輪跑車可謂有過之而無不及。難得呢部Daytona675重心低，能平均分布前後車重，有助緊急煞車外，仲不怕駕駛者及乘客會猛然向前衝。<br> 之不過，筆者還是最欣賞呢部車的6前速波箱組合，雖然頭段表現只係一般，但當引擎轉數上升至6,000rpm或以上，扭力輸出便源源不絕，拐彎爬頭，緊湊的波檔轉換，仲畀到人一種街道賽車的感覺。</p><p>新車評級</p><p>加速：Ａ<br> 狠辣有勁<br> <br> 轉向：Ｂ<br> 輕巧唔笨重<br> <br> 制動：Ａ<br> 一煞就停<br> <br> 傳動：Ａ<br> 用腳一拍就到<br> <br> 舒適：Ｃ<br> 低坐姿要俯身<br> <br> 評分標準：根據記者試車後的感覺給予評分，最好為Ａ，最差為Ｅ。</p><p>凱旋Daytona675規格</p><p>引擎：675cc直3DOHC<br> 馬力：125ps/12,500rpm<br> 扭力：7.4kgm/11,750rpm<br> 傳動：6前速波箱<br> 售價：$118,000<br> 車輛提供：TriumphMotorcycles（23662017）</p><p>供車計算機</p><p>車價：$118,000<br> 首期：$19,806（15%）<br> 利率：6%<br> 年期：3年<br> 每月供款：$3,679×36期（以HirePurchase計算）<br> 牌費：$1,397<br> 保險：$12,642（0%NCB）</p></body></html>