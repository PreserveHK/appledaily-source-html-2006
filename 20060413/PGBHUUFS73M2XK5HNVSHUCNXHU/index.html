<html><header><meta charset="utf-8"><title>中環在線：柯大俠大蝦細</title></header><body><h1>中環在線：柯大俠大蝦細</h1><p>近日曝光率最高嘅賓卡，非恒生大俠柯清輝莫屬，上個星期，佢先後主持咗兩個公益金活動：周末同傳媒聚會唱卡拉OK，噚日就為「恒生乒乓球學院」畢業禮做主禮嘉賓，仲同小朋友打乒乓波做Show，慈善、娛樂及運動兼備，出力之餘，仲提供埋場地。<br> 華華聽聞，大俠屋企裝修緊，雖則唔使佢煩，但多少都要畀吓意見。不過點忙都好，都要放假唞吓氣，好似嚟緊嘅復活節，佢就準備同老婆孖住飛日本，度假兼打golf。佢同華華講，呢十幾年嚟只係鍾情打golf，不過喺英皇讀書嗰陣，都有打乒乓波，仲有踢足球，家吓依然咁鍾意，只不過有心冇力啫。<br> 今年係恒生乒乓球學院成立五周年，舊年鄭海泉仍在任，熱愛乒乓球嘅鄭大班，都有同小朋友切磋吓球技，仲打到嘭嘭聲；今年輪到柯大俠「處男下海」，佢嘅對手係今日啱啱八歲生日，鬼咁精靈嘅蘇慧音小妹妹，咪睇佢細細粒，查實佢球技了得，係學院高材生！<br> 兩個人用咗加大碼嘅球拍，同埋張超細嘅乒乓波枱比賽，話自己好耐冇打乒乓波嘅柯大俠，一開波就肉緊到連球拍都打爛埋，好彩有後備球拍換，結果「大蝦細」，佢以7比5險勝，總算冇失威。<br> 李華華</p><p>讀者如有任何意見或報料，歡迎發送電郵至LiWaWa@AppleDaily.com。</p></body></html>