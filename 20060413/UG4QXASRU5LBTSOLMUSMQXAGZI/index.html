<html><header><meta charset="utf-8"><title>吳文忻憂嬉春照傷感情</title></header><body><h1>吳文忻憂嬉春照傷感情</h1><p>吳文忻、唐寧、名媛萬寶寶及施熙瑜等前晚在灣仔以嘉賓身份出席品牌Speedo06春夏泳裝示範活動，吳文忻最近被雜誌拍到她跟男友在泰國一酒店泳池嬉春的照片，重提此事，她即無奈地說：「唔好提喇，正正經經去拍拖旅行，搞到返嚟成個禮拜都唔開心，自己俾人寫就冇所謂，但身邊人唔想曝光。」</p><p>三點式怕走光</p><p>吳文忻續稱男朋友縱然沒有投訴不滿，但也不想因此事影響大家的感情，她說：「我以前拍過三、四次拖，今次就拍得最長，有成六年，唔係雜誌所講咁唔穩定，雖然之前曾有計劃結婚，但𠵱家就未有打算，因為結婚都係諗住生仔，不過都係遲啲先。」<br> 至於問唐寧是否有勇氣像模特兒般着三點式行騷，她笑說：「我都行過一次泳衣show，不過嗰次係沙灘裝，唔係三點式，但三點式我就唔夠膽，因為怕走光，唔知點解做好預防措施，都會驚走光！」<br> 採訪：楊潔雯　攝影：陳順禎</p></body></html>