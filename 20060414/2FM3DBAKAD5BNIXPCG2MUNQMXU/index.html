<html><header><meta charset="utf-8"><title>中環在線：電盈高層有福同享</title></header><body><h1>中環在線：電盈高層有福同享</h1><p>8號仔電盈嘅05年報噚日新鮮出爐，焦點當然係澤楷二少同埋佢班𡃁究竟𢭃幾銀人工，睇完最多得個恨字，但點都好過8號仔啲員工，尤其係要凍薪嗰班，睇完亦係得一個字──㷫字!<br> 二少講明唔收人工，不過就收番429萬房屋津貼（透過收息有2億幾銀落袋），咁佢班𡃁呢？最貴嗰件梗係副主席蘇澤光啦，底薪連花紅合共2363萬（未計option），同04年差唔多，減晒啲星期六日同埋紅假，圍起上嚟，蘇生日薪大約係8萬幾銀，每粒鐘收3600元！咁先嗰排二少話佢有好多嘢未做完，要同佢續約，斷估蘇生今年應該會有得加人工啩！之不過就算唔加，二少都待佢不薄，佢以前響地鐵做主席兼總裁，都係收800幾萬一年咋。<br> 其他管理層呢？熊貓仔AA同貝沙灣小王子李智康分別收2112萬同1980萬，而響8號仔表面冇咩嘢負責嘅鍾楚義，底薪雖只得500萬，但有成1309萬花紅，點解咁多？相信只有二少先答到。二少另一愛將袁天凡，唔知係咪佢睇嘅盈科保險先排整咗計錯數單笑話，丟咗二少架，所以花紅由1369萬勁減到得番730萬，但人工冇減到仍然有428萬，二少都罰得佢輕手啦！<br> 年報仲反映班董事有幾勤力，獨立非執董、外號三點不露的東亞Baby李國寶又贏第一──以開會蒲頭次數最少計！唔知係咪舊年煩緊個乖仔同新抱仔離婚單嘢，唔方便同二少開會呢！<br> 李華華</p></body></html>