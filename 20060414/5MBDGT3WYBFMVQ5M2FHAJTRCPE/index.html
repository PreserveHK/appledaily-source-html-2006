<html><header><meta charset="utf-8"><title>電腦新產品：手提電腦變身HD錄影機　100GB等錄世界盃</title></header><body><h1>電腦新產品：手提電腦變身HD錄影機　100GB等錄世界盃</h1><p>近排好多人出Desktop，都要加多張TV-Tuner卡，方便睇埋電視，實行玩盡多媒體電腦，可能為咗照顧一班Notebook用家需要，富士通亦推出一部「電視」Notebook，內置電視接收功能外，仲可兼任錄影機，將大量必煲靚劇加埋世盃連場賽事盡收機內，全因N3520配埋個100GB硬碟畀你！<br><br>記者：許福合<br>攝影：周旭文<br>ImageGirl：Vinko（Phonographic）</p><p>當Notebook進入視窗後，無論使用任何功能，其實都要幾個步驟，某些功能如電視、播DVD等功能，反而變得更複雜，N3520所提供毋須進入視窗，使用電視、播DVD及聽歌，操作就變得簡單直接得多。</p><p>睇電視毋須視窗</p><p>一般正常開機程序會進入視窗，若然使用隨機附送遙控上InstantMyMedia鍵，可直接進入呢個獨有系統，操作非常簡單，不像Boot視窗咁花時間，即使對電腦有恐懼症都識用。操作只須經過遙控或機上快捷鍵，就可直接啟動內置多媒體功能。最常用當然係TV接收功能，N3520內置TV-Tuner，只須駁上天線就可以睇埋電視，另外InstantMyMedia還具備DVD同音樂播放，使用非常簡單方便，絕對係影音中心！加上N3520屏幕夠大，達到15.4吋兼闊屏設計，睇戲一流。加上可視角度達130度，幾個人圍埋睇都唔辛苦！試用時曾擔心一如其他PCI電視卡咁，會有殘影，最後發現完全無問題，顏色畫面仲好Sharp㖭。</p><p>簡單預錄電視</p><p>雖然InstantMyMedia好方便，不過要有更多功能，視窗支援仍然不可缺少，當進入視窗後，可使用內置《WinDVR》軟件，接收同錄影電視節目，使用上同樣方便。用家亦可選擇使用遙控器控制，要設定電視錄影亦比較方便，N3520本身內置一個100GB硬碟，最長可錄66小時，萬一唔夠用仲可以利用內置雙層DVDSuperMulti燒埋碟，將值得珍藏節目燒成DVD保存！機迷對N3520畫面相信亦會大讚，使用ATIMOBILITYRADEONX300顯示卡，有128MB記憶，仲用埋PCIExpress介面，配合個靚芒，畫面質素相當高！</p><p>PROFILE</p><p>處理器：P-M750（1.86GHz）<br> 記憶體：512MB<br> 硬碟：100GB<br> 屏幕：15.4吋WXGA<br> 光碟機：雙層DVDSuperMulti<br> 體積：356×262×39.9mm<br> 重量：3.4kg<br> 查詢：富士通（31012898）</p><p>鏡頭以外</p><p>毋須多講，筆者等睇世界盃等到頸都長，富士通呢部N3520成100GB，多多賽事都錄得晒，真係想換咗屋企部老爺VHS錄影機。</p></body></html>