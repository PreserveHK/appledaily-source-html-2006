<html><header><meta charset="utf-8"><title>701收料站：中國星重提搞賭</title></header><body><h1>701收料站：中國星重提搞賭</h1><p>復活節假期4日流流長，小初諗住長假前港股最後一個交易日會好悶蛋，但點知又唔係喎，好似馬鞍山鋼鐵（323）咁，昨日獲高盛調高目標價至4.125元，即時勁升13.64％，收3.125元，成交大到好誇張，有成12.36億元，僅僅低過滙控（005）。<br> 經紀黃話，睇見馬鋼咁大成交，就知唔只證券行調高評級咁簡單，據講下周仲有古仔跟尾。<br> 另外，濠賭股繼續各有各升，剛公布業績的銀河娛樂（027），因為有證券行睇好，股價亦升8％，收7.35元。另外，獲注入金沙叠碼仔生意的浩基（628），股價創新高，升9.76％，收2.25元。<br> 經紀陳問小初有冇留意，去年話有意去澳門投資博彩生意嘅中國星（326），近日股價同成交亦見上升，原來又係傳博彩生意已有眉目。<br> 中國星昨升7.69％，收0.42元，近52周高位，成交1259萬元。<br> 慕容小初</p></body></html>