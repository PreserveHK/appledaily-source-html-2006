<html><header><meta charset="utf-8"><title>Hea：MK直銷檔多人圍做媒引你落叠</title></header><body><h1>Hea：MK直銷檔多人圍做媒引你落叠</h1><p>香港人搵錢拉客手法層出不窮，落旺角走番轉，發覺愈嚟愈多類似Talkshow嘅直銷攤檔，直銷產品仲愈嚟愈古靈精怪抵死過癮，以往一見到頭戴無線電咪嘅哥哥姐姐喺條街度嗌生晒就覺得好煩，唔知點解𠵱家覺得佢哋好有吸引力，唔淨止我一個咁認為呀，大把街坊圍觀幫襯，無幫襯都當Show咁睇，多人圍唔代表多人買啫？講得啱吖，所以咪要擺人做媒引你落叠囉。<br>記者：許維雅　<br>攝影：伍慶泉</p><p>開檔有部署</p><p>經過我連日細心觀察，發覺MK直銷攤檔並非想像中咁簡單，無論揀貨、轉貨時間、直銷方法、定價都經過悉心部署，當然靈魂所在一定係直銷員一次又一次嘅重複急口令廣播，就連林海峰都大讚佢哋先至喺真正Talkshow表演者！要Sell客，直銷員唔可以齋回帶播帶，上至控制氣氛，下至對付麻煩客都需要豐富經驗，學佢哋話齋：「街外錢齊齊搵！」各個檔口都各有絕招，不過數到尾，始終搵媒扮客扮幫襯呢招最煞食。</p><p>第一招：搵媒造勢</p><p>貨真價實唔怕無客，至怕港人羊群心態，無人帶頭買，其他人心郁郁想買都唔敢買，怕尷尬吖嘛！為帶起幫襯氣氛，好多檔口都有媒駐場，做媒嘅扮買，其他人就會跟住買。其實直銷檔分梗檔同流動檔2種，梗檔多數賣十元八塊平貨，一句「呃盡你都係十蚊！」吸引唔少老街坊幫襯，檔口亦盡量Sell唔花巧貨品，以又快又正嘅手法介紹，等街坊唔使企街捱熱，又容易明白貨品點用，所以貨品一定要有口碑，唔係吓吓有客翻兜踢竇就好麻煩。<br> <br> </p><p>去油刷</p><p>原價$20<br> 試買價$10<br> 刷毛用巴西劍麻製造，唔加洗潔精都可以去除油迹，洗鑊洗鋅盤一樣掂。<br> （檔口位：亞皆老街近女人街街頭）</p><p>第二招：定價勿過百</p><p>直銷貨品要新，千變萬化嘅抵死發明先至令圍觀者耳目一新，無錯愈多人圍Sell貨機會愈大，但定價都係直銷重要一環。儍嘅都知，買得除塵飛碟一定要買埋除塵紙，硬係要分開Sell，飛碟同除塵紙單一定價唔過百，買定唔買嘅心理關口即時細好多，買得部機都唔爭在科多幾十蚊買埋3包紙啦，一咁諗又中伏嘞。</p><p>自動除塵飛碟$80<br>除塵紙　3包$50</p><p>個波波叉足電，將除塵紙貼喺飛碟底部，波波就會自動滾動推動飛碟抹塵，每次壽命1至2小時。<br> （檔口位：花園街中段）</p><p>第三招：大包圍策略</p><p>全旺角區最大直銷梗檔，喺女人街開檔6年，每次同時Sell5至6樣貨，主攻遊客市場，最新分店更於4月打入中環舖，對自己貨品有信心，唔怕客人返轉頭追究。老闆話：「最犀利嗰次，有個加拿大人一次過買8,000把提子刀，返加拿大轉銷再搵我哋入貨。」直銷策略都係做媒，貨品價錢又唔過百，幾十蚊執件唔覺肉赤。</p><p>半自動垃圾鏟$99</p><p>包2個替換輪刷，向前推垃圾就會自自然然走入箱中，唔使吓吓烏低身掃垃圾咁辛苦，沙塵又唔會周圍飛，勁呀。</p><p>去毛刷$40</p><p>包大細刷各1隻，可去除衣物上毛髮塵埃，用水一沖就可以抹乾再用。</p><p>抹窗器$50</p><p>包8對棉，一邊刷窗，另一膠邊有刮淨功能，唔使爬出窗口都可以抹到外面玻璃。（檔口位：女人街街頭）</p><p>第四招：買大送細</p><p>捉港人貪小便宜心態，客人好多時見價錢唔多啱，但一見有嘢送感覺即刻抵番，買大送細、買二送一優惠、唔係成日擺檔着數唔係成日有，香港人點會執輸。<br> </p><p>棉被衣物真空壓縮箱$168</p><p>第五招：講到懶有用</p><p>流動檔一大好處係製造勿失良機嘅假象，第一日見到佢問佢聽日喺唔喺到，一係答唔知，一係答擺埋今日，第二日見到佢同一檔但換咗第二個人做，人客一猶豫聽到聽日無機會買多數立刻扑槌買。</p><p>整齊摺衫板$80</p><p>送一大一細掛衣袋，擺明𠱁你落叠，不過計我話一塊膠板值Q$80咩？（檔口位：花園街中段）</p><p>師奶話正！</p><p>麥太係直銷檔常客，經常落花園街行街睇直銷產品Talkshow：「好多時見到平貨都會買返屋企試用，講真啲貨有得有唔得，不過大部份都好好用，尤其係清潔產品，對好多家庭主婦幫助好大。以前都會覺得直銷產品唔多實際，但𠵱家產品質素愈嚟愈好，買多幾件都唔怕。師奶先會貪小便宜買直銷產品？師奶係咁㗎喇！」<br> </p><p>後記：我唔係師奶都話正！</p><p>我一向好喜歡睇呢類型推銷節目，早幾年喺美國睇電視見到個電話直銷廣告，令我好有打電話衝動，今次落旺角明查暗訪兩三日，我靜心欣賞每一個Talkshow，每一檔每一件貨品我都覺得好實用，買嘢衝動再次直湧心頭。起初以為自己師奶性格易落叠，點知發覺圍觀者不乏麻甩佬，就連拍攝當日，身邊嘅攝影哥哥都無啦啦自掏腰包買番支去油刷，咁都無咁驚！原來睇完Show忍唔住買係正常嘅，有攝影哥哥陪我一人買番支，成個人安樂晒。</p></body></html>