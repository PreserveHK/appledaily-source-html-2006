<html><header><meta charset="utf-8"><title>工廈當炒即買即放</title></header><body><h1>工廈當炒即買即放</h1><p>工廈近年鹹魚翻生，仲成為當炒物業，摸售個案激增，本報日前提到市場甚至出現摸上摸情況，炒賣方式，同樓市高峯期炒住宅嘅手法一樣，就係呢頭買入，嗰頭就mark高價放盤，有啲似97年咁。<br> 利嘉閣測量師行工商部經理朱亮恒報料，荃灣有線電視大樓中層8室，3087呎，原業主揸咗年半後，以390萬賣出，呎價1263蚊，新業主跟手就放售，一加就近兩成，去到每呎1500蚊。朱亮恒話，個盤其實仲有大把水位，咁即係好快賣得出啦。<br> 早前蘭西亦提過，觀塘巧明工廠大廈都有個地廠，即買即放，加幅仲勁，達24%。睇嚟𠵱家炒工廈分分鐘好賺過炒住宅，不過，蘭西都奉勸啲散戶，唔好立亂有樣學樣，唔係坐艇就大件事嘞。</p></body></html>