<html><header><meta charset="utf-8"><title>蒙牛賓主打官司</title></header><body><h1>蒙牛賓主打官司</h1><p>由蒙牛乳業（2319）旗艦附屬公司現任副總裁孫先紅及總裁新聞助理張治國所寫的《蒙牛內幕》（圖），舊年8月一出版即雄踞北京圖書大廈排行榜第一，更霸佔咗冠軍個位2個月。不過，原來佢哋出書搵銀冇問過老細，亦即董事長兼故事主角牛根生噃，咁就出事。<br> 據內地《京華時報》話，正當佢兩個以個人名義，將本書嘅影視改編權，用101萬元人民幣賣畀內地著名導演王新民之際，一直對呢件事冇出過半句聲嘅牛根生，終於忍唔住入稟內蒙古林格爾法院，起訴佢兩個。<br> 牛根生嘅理據係企業不同意披露同競爭對手嘅糾紛，佢哋泄露太多公司商業機密，亦唔同意書中如「秘書做官」等內容喎，可能牛生剛登上《胡潤2006中國慈善家榜》慈善榜第四位，只係要佢哋道歉兼再版時做修改，但係兩名被告認為指控唔成立，唔知呢三位賓主最後會唔會打官司？</p></body></html>