<html><header><meta charset="utf-8"><title>食環處：酒店餐廳食勢上扮學生妹侍候</title></header><body><h1>食環處：酒店餐廳食勢上扮學生妹侍候</h1><p>貴、高級，但無性格！一向覺得酒店裏嘅餐廳收得咁貴，菜式質素高已經係必然事，只硬Sell名氣、名廚，令去酒店食飯變成只係過時過節嘅節目之一。但做人要識時務，講得誇啲呢幾年香港酒店好似開茶餐廳咁多咁密，最近東薈城商場隔鄰就新開咗間諾富特東薈城酒店，內有3間全新餐廳酒吧，有性格到入地中海餐廳Olea，第一件事竟然係要自己郁手磨蒜茸搽麵包；入到Andante酒吧，未坐低已經感受到制服誘惑，個個侍應都着到中學生一樣；仲有間Essence有聯合國自助Buffet食。香港人最貪新鮮，酒店餐廳勢必成新食力。<br><br>記者：馬慶武<br>攝影：伍慶泉<br>Model：Carol、Ruby（Salvador）</p><p>酒吧遇上學生妹？</p><p>酒店有LobbyBar唔奇，奇就奇在酒吧竟然有中學生。唔好誤會，未夠18歲梗係唔飲得酒，只係酒吧侍應制服同學生校服有9成似，淨係無校章咁解。而且收費好抵，HappyHour一杯大啤只$35，仲有足球賽事直播，唔想聽到隔籬枱猜枚搖骰嘅嘈雜聲就啱晒。食物亦好特別，北京烤鴨薄餅每塊薄餅上有一片填鴨皮，肥就肥啲，但送酒就無得頂。</p><p>北京烤鴨薄餅</p><p>啤酒平，食物都唔貴，大Size薄餅送酒順便飽埋肚。酒店級，依然係幾廿蚊幾個人分。（$86）</p><p>Andante（36028828）<br> 座位數目：69<br> 營業時間：10:30am-12:30am<br> （歡樂時光5:00pm-8:00pm）</p><p>百零蚊4星自助餐</p><p>每間酒店總會有一兩間餐廳供應自助餐，諾富特都唔例外。Essence有齊早午晚自助餐，同樣擁有開放式廚房，而且坐喺邊個位都可以望到自助餐枱，有咩新菜登場都唔會錯過。菜式方面，真正做到中、美、意、法、日、泰齊晒有餘，而且仲會有自選菜譜推介菜式，漢堡包、薯條、海南雞飯有齊，一定可以填飽肚。論特別不算特別，但假日都係百幾蚊一位，酒店級數嚟講算平。</p><p>泰湯海鮮冬蔭功</p><p>自助餐必備，夠辣夠酸，而且落足重料，用嚟開開胃保證可以擦餐勁。</p><p>泰式PP島醃鱲魚</p><p>自助餐菜式。原來PP島除咗有香蕉船之外仲有醃鱲魚，看似日本魚生，嗒落又確有泰式風味。</p><p>黃金炒蟹</p><p>黃金蝦嘅變奏版，用鹹蛋王炒蟹，味道一樣超級惹味，而且仲係自助餐必然菜式，任食唔嬲。</p><p>海南雞飯</p><p>自助餐廳嘅alacarte（單點），要另外嗌雖然唔係好抵，但由賣相到味道都係頂尖水平，雞肉嫩，油飯香。（$90）</p><p>Essence（36028808）<br> 座位數目：270<br> 營業時間：6:30am-11:00pm<br> 自助早餐：6:30am-10:00am（$118/位）<br> 自助午餐：12:00nn-2:30pm（成人$128/位，小童$88/位）<br> 自助晚餐：6:30pm-9:30pm（成人$148/位，小童$118/位）</p><p>自磨蒜茸搽麵包</p><p>覺得唔抵，聽親戚朋友話去酒店食飯，筆者永遠第一個SayNo，為免朋友覺得自己孤寒，重會補多句：「好悶喎！」呢間Olea地中海餐廳價錢唔算太大眾，但勝在有食有睇又有得玩，畀錢嗰下都覺得抵番少少。一坐低，先有每日不同口味嘅出爐麵包，最得意係會畀埋一碟欖油同蒜頭，畀你自己親手磨出蒜味欖油搽麵包。忙完一輪，重可以睇晒所點Pasta同薄餅嘅製作過程，因為開放式廚房就喺正餐廳中間，撇除有無油煙味呢個問題，見到師傅搓麵粉整意粉、薄餅個樣，即時諗起用拉麵跳繩，當表演睇，等食都唔會等到發𤷪𤺧。</p><p>西班牙海鮮燴飯</p><p>大蝦、蘑菇、雜菜材料豐富，唔似西班牙飯煮法，飯粒較乾身味道更濃。用煎Pan上枱，分為3個Size，幾多個人食幾多自己話事。（$180一位用，$300兩至三位用，$400四至六位用）</p><p>芝士焗肉醬茄子配番茄汁</p><p>雖然用料製法都唔算太特別，大廚實牙實齒話係傳統希臘菜式，芝士味超香濃，愛芝士嘅一定愛死佢。（$168）</p><p>Olea（36028818）<br> 座位數目：88<br> 營業時間：午餐12:00nn-2:30pm<br> 晚餐6:00pm-10:00pm</p><p>愚人諾富特</p><p>距離香港國際機場只5分鐘車程嘅諾富特東薈城酒店，屬4星級酒店，新簇簇4月1日愚人節先正式開幕，酒店餐廳亦都好似麵包咁新鮮，喺8號先開齊。至於酒店共有440間客房，均設有32吋液晶電視、開放式浴室等設施，亦備泳池、健身室等基本設備。平日房價由$890至$1,170。<br> <br> 地址：東涌文東路51號　<br> 電話：36028888</p></body></html>