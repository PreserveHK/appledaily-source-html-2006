<html><header><meta charset="utf-8"><title>小金王打乒乓波</title></header><body><h1>小金王打乒乓波</h1><p>好多人都知滙豐大班鄭海泉鍾意打乒乓波，原來小金王胡經昌都係箇中能手，華華前兩日見到佢，佢話自己細細個已經打乒乓波，嗰時好少地方有波枱，咁咪同朋友仔執兩個煙仔罐，加一支長木棍，就喺地下打餐飽，已經好開心。<br> 後來做咗中華總商會青協委員，咁啱要搞乒乓波青訓活動，為咗做個好榜樣，小金王接受正式訓練，日打夜打仲考到銀章，之後事忙疏於練習，拖拖吓都唔敢再考，結果成日畀其他波友笑佢，波齡十足但技術八成！<br> 胡經昌同華華講，今個復活節本來打算上廣西，探訪吓當地嘅學校，事關都有一排冇上去，但一路都係得個諗字，到決定咗之後，已經訂唔到機位，所以多數會留港消費兼唞唞，睇吓5月度唔度到期再去。</p></body></html>