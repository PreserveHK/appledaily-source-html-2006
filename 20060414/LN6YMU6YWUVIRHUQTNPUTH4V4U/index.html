<html><header><meta charset="utf-8"><title>上車落車：「大生地」唔係中藥材</title></header><body><h1>上車落車：「大生地」唔係中藥材</h1><p>今日行文，用口語。<br> 「大生地」係中藥材。用大生地、地尖子、金銀花、蒲公英、土茯苓煲草龜，可以去濕解毒；份量如何同煲幾多個鐘頭，宜請教中醫。<br> 今日講嘅「大生地」，唔係中藥材嗰隻，係「大生地產（089）」。有相當股齡嘅股民，落盤問價，十居其六只會講「大生地」，唔會講「大生」或「大生地產」。<br> ■大生係上世紀73年上市產品，與長江實業（001）、新鴻基地產（016）、恒基地產（012）同時代掛牌，初時Size大家相差不遠。<br> 33年下來，長實市值1933億元，新地市值1950億元，恒地812億元。大生呢？8.8億元有找，用嚟買長實超超豪嘅「名門」（位於大坑）只能買得單位7個。<br> 做大生嘅股東仔，當然黑面。掛牌後高價揸到𠵱家，好似都仲要蝕，年代久遠，資料難查。當喺87年10月股災之後（恒指1876點，至今起咗7.8倍），用10萬銀揸大生，今日變成29萬；揸長實，變167萬；揸新地，變126萬；揸恒地，變174萬。<br> 大生揸弗人若然揸少啲跑車，揸少啲快艇，少啲倚紅偎翠，揸大生股票嘅小股東，黑面程度或者會低少少。<br> </p><p>清一色馬清X</p><p>■大生在上市公司中，創出「清一色」紀錄。揸弗人（即主席、副主席、執董），全體姓名係馬清X，絕無溝雜，多1個外姓人都冇。佢哋係馬清偉、馬清鏗、馬清權、馬清秀、馬清雯、馬清強、馬清溎、馬清揚等，不折不扣一家親。上年，平均每人支酬金220萬上下。<br> ■回到正題，隻股抵唔抵買？<br> 講盈利，抵到爛。05年（12月年結），大生賺2.76億元，公司市值8.8億元，PE3.1倍。不過去年盈利中，有2.67億元來自投資物業重估增值，唔可以作準。<br> 呢類公司嘅投資或投機價值係點，最好睇睇NAV。05年底，大生嘅集團賬面NAV18.79億元，每股6.52元。<br> 大生最出名嘅收租物業美國三藩市MontogomeryPlaza，樓面16.8萬方呎，1年租金收入講緊半億港銀。連同本港，收租物業賬面值22.67億元。<br> 資產全面重秤，每股實際NAV估計低唔過9元。股價3.05元，P/B0.34倍，即係「有吸引力」。<br> ■大生啱啱出爐嘅業績公布，提及大生持有兩家叫做「長江流域創業」嘅公司權益，兩公司持有6500萬股「中國基建集團」（英文係ChinaInfrastructureGroup），指「中國基建集團」已於香港創業板上市。<br> 摷勻大利市機同行情表，冇法搵出「中國基建集團」。有1隻似似哋，叫中國基建港口，英文係CIG，編號係8233，可能係呢間。<br> ■主席馬清偉做大股東嘅「錦燦公司」（大生創辦人係已故馬錦燦），持大生56.3%，其他馬清X等董事共持逾4%。馬家持絕對控制權，唔怕狙擊。<br> ●二三線地產股炒NAV折讓，大生折讓大，小量持有無妨，大量持有可能會激氣，或者會黑面。<br> 何車<br> </p></body></html>