<html><header><meta charset="utf-8"><title>復活節日煲一劇　趁熱翻追金三珣</title></header><body><h1>復活節日煲一劇　趁熱翻追金三珣</h1><p>以下節目，只適合決定一連4日假期都留在家中哺蛋應節的人士觀看！筆者精選了4齣分別來自港、韓、美的電視劇，最低消費由16集起，每集約45分鐘，1日煲1齣都仲有時間瞓同食，不過最緊要記得入貨準備一大箱零食等開場！<br>記者：招佩珊</p><p>三張嘢肥妹覓真愛</p><p>話說筆者某夜撈緊電視汁，手痕轉台撞正金三珣，中招啦！稿都唔寫住都要追；不過，慘就慘在電視台Cut到奇奇怪怪，好似唔多理劇情話Cut就Cut去播廣告，勁無連貫性；好在上星期才大結局，轉個頭就有香港版DVD。女主角金萱兒為演無身材、無樣貌的30歲雙失（失業兼失戀）蛋糕師金三珣，不惜增肥N磅，筆者愛死了這個性格野蠻、粗魯豪爽、愛瞓愛食、不時動粗的肥妹！之後碰上靚仔社長玄真憲（玄彬飾），發展一段複雜又搞笑的愛情，結局當然是HappyEnding！套碟一到筆者手即重煲，一口氣睇多次更加好睇，無計，有Feel囉！</p><p>長劇帶起成景點</p><p>一套電視劇，只要拍得浪漫動人，某個經典場面總能將當地帶起，成為景點甚至拍拖勝地，就如《戀愛世紀》日本台場嘅彩虹橋、《情書》嘅小樽等等，多不勝數。<br> 而肥妹仔三珣，在港雖不算太紅，不過喺韓國當地，卻帶起南山公園，彷彿拖友們去到入面嘅長梯，自不然想像三珣般，跟愛人嚟過甜蜜Kiss！</p><p>標殺令版CSI</p><p>近排公仔箱一星期內有《滅罪鑑證科》第4季，又播《鑑證行動組》，搞到精神分裂，好在每集故事獨立，睇少一晚都唔怕跟唔上，亦因此而鍾情《滅罪鑑證科》。DVD出到第5季，賣點是結局篇由鬼才導演塔倫天奴編劇同執導，炮製兩小時電影感《CSI》；鑑證人員Nick被神秘人擄走兼被活埋，同僚要限時找出Nick，過程比驗屍、查案來得緊湊。劇中滲有塔倫天奴作品特色，血花四濺、黑白畫面，被狂徒活埋的橋段，似唔似《標殺令2》？</p><p>走音阿旺儍𠱁老婆仔</p><p>「我唔係儍，我只係單純啫」當年一度成為朋友同事間的口頭禪，還有，說話硬要有幾粒字走晒音，阿旺一角深入民心；本為富家子阿旺因命運作弄而變成智商得7、8歲儍仔，但儍人有儍福，大難不死，結果娶得「老婆仔」宣萱，還鬧出唔少笑話，例如對老師講「我最鍾意晚晚同老婆仔洞房」（低B腔），所謂男上女下是男瞓床女瞓地下，比起後來製作的《阿旺新傳》，古裝版值得一睇再睇；但結局令筆者睇到扯火，老套到震、為鋪後路、模稜兩可的完場，眼見片尾字幕升起，算點先？</p><p>重溫翁美玲最後遺作</p><p>1985年首播的時裝中篇劇《挑戰》，是翁美玲最後一套擔綱演出的劇集，亦是她罕有的時裝劇演出。飾演硬朗女警的翁美玲，與飾演教師的梁朝偉因誤會而結識，繼而由鬥氣甩冤家發展成情侶，當中還有呂良偉同陳敏兒，感情發展又離又合情陷4角關係。而梁同呂又為接管外公的珠寶公司又要鬥，經典愛情、權財之爭劇集。不過，小記意外地計錯數，原來《挑》分兩輯共40集，不眠不休1日都煲唔晒，惟有偷之前1日時間補數。<br> </p><p>售賣點：HMV（23020122）<br> 地址：尖沙嘴漢口道17號</p></body></html>