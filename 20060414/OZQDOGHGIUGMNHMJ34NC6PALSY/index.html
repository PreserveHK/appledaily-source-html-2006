<html><header><meta charset="utf-8"><title>阿媽心態 - 左丁山</title></header><body><h1>阿媽心態 - 左丁山</h1><p>喺機場見到一位媽咪，對出門嘅仔講：「嗱，小心啲呀，咪咁大頭蝦，先檢查好身份證護照機票加埋荷包，呢四樣嘢最重要，其他行李即使唔見咗，唔緊要，呢四樣嘢一定要隨身攜帶，片刻不離……嗱，千祈唔好同人睇行李，拎行李過關呀，毒犯走私犯會利用細路㗎，即使係同班同學，都唔好同佢拎行李，睇吓啲澳洲學生，喺東南亞被發現藏毒，即使你好冤枉嘅，都會被判死刑……」<br>個大細路有氣無力咁回答：「阿媽，我今年廿四歲，一個人到機場出出入入，由香港去美國，美國去歐洲，歐洲返亞洲，次數多到數唔晒，你廿四歲之時，坐過幾多次飛機呀？」媽咪答：「一次都未！」</p><p>阿媽錫仔，無微不至，在媽咪眼中，兒子無論四十四歲、三十四歲、二十四歲或以至四歲，都係一樣㗎唧，阿媽梗係要關心關懷㗎。社會上好多人都有如此習性，譬如「蘋果批」批評保險監理委員點解要賣廣告，呼籲市民出外旅遊，多買旅遊保險，代保險界出埋廣告費？呢，呢樣就係阿媽心理，好多政府（非獨香港特區政府為然）都係鍾意做阿媽嘅，蘇格蘭政府在所有室內全面禁煙，香港亦都係，目的係怕你食煙，危害健康；政府賣廣告教投資之道，驚你俾人呃；政府驚你老來唔得過世，推行強積金，甚麼投資者教育、病人教育、消費者教育，全部係阿媽心態，當你係一個長不大的幼童。<br> 社會上，真係阿媽教導兒女時，兒女一定表現得不耐煩，話阿媽噚氣，阿媽囉囌；但社會上偶有事件發生，有病人/消費者/成年人/非吸煙者唔好彩中招嘅話，個個人必定齊齊鬧政府平時唔做嘢，平時冇警覺……似乎政府呢位阿媽能知過去未來，識得應付一切意外，可以保護整個社會咁！究其實，二十四歲仔，咪等佢撞吓板囉，經一事，長一智，溫室下長大的孩子，將來難經風雨折磨。四十四歲嘅人，樣樣賴政府、靠政府，點樣教仔呀？</p></body></html>