<html><header><meta charset="utf-8"><title>暴民家族日日開片<br>我未成年：張詠恩虐打Steven搣死金魚</title></header><body><h1>暴民家族日日開片<br>我未成年：張詠恩虐打Steven搣死金魚</h1><p>女子組合Krusty成員張詠恩（阿Jan）小時候有暴力傾向，除了經常虐打弟弟、組合Boy'z成員張致恆（Steven）和幼弟外，就連動物也不放過，一次在好奇心驅使下，竟生刮金魚鱗，結果小金魚當場斃命，她因而被父親痛打一頓！</p><p>張詠恩是男子組合Boy'z成員張致恆的胞姊，兩姊弟先後進軍樂壇，互相扶持，體現親情無價。萬萬沒想到小時候的阿Jan原來有暴力傾向，經常毆打Steven和另一個弟弟，將兩人打至遍體鱗傷。</p><p>T尺仆頭</p><p>阿Jan說：「有次我好大力咁用把T字尺敲落Steven額頭，佢痛到係咁攬住個頭，喺張床度碌嚟碌去，當時我真係好驚整穿佢個頭呀！」<br> 還有一次，阿Jan出動防狼用的胡椒噴霧來對付幼弟，她說：「我喺加拿大買咗支胡椒噴霧返嚟，原本諗住出夜街帶住喺身會安全啲，後來唔知細佬做乜嘢激嬲我，我咪用嚟噴佢囉！佢吸咗入喉嚨之後，結果搞到氣管炎。」兩個弟弟長大後，不甘捱打而還手，阿Jan竟然跑去學跆拳道，實行見招拆招！<br> 暴童阿Jan除了向胞弟動粗之外，就連手無寸鐵的小動物也不放過。那時家中養了一大缸金魚，阿Jan趁父親不在家，就偷偷撈起金魚來把玩。</p><p>禍從口出</p><p>阿Jan說：「我鍾意撈啲魚出嚟玩，有時篤吓佢，有時就拍吓佢，有次好奇咁刮咗佢啲鱗，點知佢死鬼咗，阿爸返到屋企之後當然打到我跳舞啦！」<br> 阿Jan像其他小朋友一樣，經常童言無忌，終於禍從口出，她說：「有次跟阿媽去殯儀館拜一個親戚，行樓梯嗰陣聽到啲音樂聲，我就好順口咁問：『嘩，今晚邊個開band呀？』講完唔夠一秒，阿媽已經一巴掌摑埋嚟喇！」<br> 撰文：李珮洳<br> 部份圖片提供：張詠恩</p></body></html>