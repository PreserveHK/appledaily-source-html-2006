<html><header><meta charset="utf-8"><title>出發喇！悉尼復活節　喪玩喪食嘉年華　開心到尖叫</title></header><body><h1>出發喇！悉尼復活節　喪玩喪食嘉年華　開心到尖叫</h1><p>澳洲Sydney<br>今日：氣溫17-24℃　濕度80%<br><br>復活節絕對不是吃復活蛋這麼簡單，來到悉尼的RoyalEasterShow，發現這是個集美食博覽、遊樂場、展銷會於一身的嘉年華，意想不到看的食的買的多到排山倒海應接不暇！不來一次癲番日，對不住自己！<br><br>記者：杜慧妍<br>攝影：杜慧妍、胡卓琳<br>鳴謝：澳洲新南威爾斯旅遊局、維珍航空、維珍假期、悉尼香格里拉酒店</p><p>悉尼奧運場中試飲試食</p><p>悉尼RoyalEasterShow於悉尼奧運場舉行，除了是遊樂園之外，還有幾個綜合展覽館，面積足足有33個香港政府大球場般大。館內進行着的，不只是動物選美比賽，還有用不同省分的農作物砌成的牧場景色比賽、雕塑、羊毛、時裝設計、貓展狗展，真係數都數唔晒。最過癮的是可以不停的試飲試食！參展商都是澳洲有名的公司，角逐不同工業中的優質榮譽，大可以一次過試勻來自澳洲不同省分的生蠔，極之新鮮，還有不同農場的西瓜、菠蘿、辣椒美食，真的不用食Lunch都已經飽晒。</p><p>勁搶ShowBag</p><p>一路行到見個個都總抽住一袋二袋的ShowBag，原來都是每年EasterShow的重頭戲，是大家期待已久的必搶項目！不論是遊客定澳洲人，大人細路都必定大掃特掃。這種ShowBag有逾百款任你揀，聽當地人講，最初的ShowBag都是公司新產品的Sample，一大袋入起送給參加者。漸漸地大受歡迎，於是開始以低過袋內產品總值的價錢出售，有些更是半價就買到，一大袋有成十幾廿樣精品。蜘蛛俠、Thomas火車頭、飛天小女警，仲有好多澳洲流行雜誌贈品等等，平均一袋都不過係15澳元到20澳元，簡直就是不能抗拒。提醒你，買邊款ShowBag都好，睇啱就要趁手，唔係「蘇州過後無艇搭」，喊都無謂！</p><p>嗌到坼天</p><p>一去到遊樂園，友人見到成條街都係拎公仔遊戲，佢話童年記憶全部都返來囉！遇上年年都來EasterShow玩的學生妹Susan和Kate，她們極力推介超級八爪魚和過山車：「樣樣都好刺激呀！尤其係八爪魚，係咁轉，然後又高又低拋到腦都暈，跟住仲會突然間倒後轉，超級刺激！」<br> 聽班鬼妹仔講得咁過癮，見到人哋玩到赤晒腳，嗌到坼天咁，我都好想玩埋一份，不過我又心血少喎，都係坐下摩天輪最穩陣。幸福摩天輪呀，轉到最高望番成個奧林匹克公園，真係好靚，其他機動遊戲開始亮燈，加埋夕陽中無雲的橙紅天空，靚到暈！轉完一圈，又一圈，高高低低，追追趕趕，好想再多一圈！回到地面先發現自己的Coupon已經用完了，記得幾個人夾份買機動遊戲Coupon呀，抵過逐次畀錢好多！</p><p>牛牛愛瞓覺小豬好擒青</p><p>EasterShow更將幾個展覽館化身成農場，家長們都專程帶小朋友來感受農場生活，讓他們親近的摸摸小豬、羊群、乳牛。我廿幾歲人都係第一次可以這樣近距離睇牛牛瞓覺，睇豬仔食奶，好奇得像個小朋友。還有很多從未親眼見過的動物，好似那種樣子與駱駝差不多的羊（Alpacas），也從來不知牠們可以分成這麼多種類。更未見過有牛咁鬼懶瞓，叫極都唔醒；仲有母豬餵食的時候，樣子是這樣甜甜的笑着，是滿足的。看見10來歲的受訓牧羊人，將動物都照顧得頭頭是道，還不怕擁牠們在懷裏，暗地自覺太膽小了。他還細心的教導小朋友該怎樣摸動物，要從哪裏開始才不會嚇怕牠們……真厲害！</p><p>靚女炮彈飛人夠薑</p><p>由朝玩到晚，來到黃昏已經有點兒腰痠背痛，但係知道夜晚有超刺激的表演睇，點都要留守到最後。一開始的Rodeo（牛仔競技）已經令我大開眼界。雖然睇《斷背山》的時候已經看過，但多了現場觀眾為牛仔吶喊歡呼的打氣聲，看得特別投入。尤其見到牛仔從馬背上被拋到地面，真的一抹冷汗，生怕他會被馬踩傷呢！<br> 接着的炮彈飛人，又再一次讓我有驚喜。估不到飛人是一個只得二十一歲的澳洲美少女，嘩，好夠薑呀！正當懷疑有否聽錯司儀的介紹時，美少女已經跑到炮彈口了。她說炮台的角度要剛好在48度，才能安全把她「發射」到會場另一邊的防護網。「10，9，8，7……」在上千觀眾的倒數聲中，美少女像炮彈射了出來，還翻了個漂亮的空翻，全場歡呼聲更響更亮！<br> 但重頭戲當然是飛車表演！獨愛電單車的我，聽到澎湃的引擎聲已經興奮莫名。電單車手表演X-Game的高難度飛天動作，雙手離軚、雙腿扭轉、連人帶車打空翻也無不可，身旁的友人都不斷狂呼，拍爛手掌，我都嗌破喉嚨了。</p><p>話你知：EasterShow有183年歷史</p><p>SydneyRoyalEasterShow是澳洲悉尼一年一度的盛事，亦是全澳洲最大型的嘉年華會！這個自1823年開始舉行，至今已有183年歷史。幾乎每年都有過百萬本地、海外旅客入場。這個老少咸宜的嘉年華連續14天舉行，是澳洲人不能錯過的年中盛會。<br> 網址：www.eastershow.com.au<br> 活動日期：2006年4月7日至4月20日<br> 明年舉行日期：2007年4月5日至4月18日</p><p>AREUREADY...</p><p>簽證：BNO護照持有人須透過旅行社或航空公司辦理電子簽證；特區護照持有人則可作網上申請電子簽證。<br> 查詢：28278881（澳洲領事館）<br> 套餐：維珍假期《澳洲悉尼RoyalEasterShowPreimum貴賓之旅》機票連酒店套票，乘坐維珍航空特級經濟客位直飛悉尼，住宿五星級酒店。暢遊澳洲最大型嘉年華會《悉尼RoyalEasterShow》。成人每位$10,590起，有效期至2006年4月19日。<br> 查詢：28708733（維珍假期）<br> 貨幣：1澳元約兌5.8港元</p></body></html>