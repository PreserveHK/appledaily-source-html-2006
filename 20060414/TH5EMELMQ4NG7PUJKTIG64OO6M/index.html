<html><header><meta charset="utf-8"><title>金手指：世民兄發功</title></header><body><h1>金手指：世民兄發功</h1><p>噚日，孫柏文篇文《張超雄對唔住郭亞女》轉載咗因湊女忙碌，而暫時讓?篇幅畀我嘅《利字當頭》一欄總舵主利世民兄，同小弟嘅一段電話對話。篇文出咗街之後，就收到好多讀者來信。<br> 今日，我特別想回應其中一封。信中問咗三個問題：「第一，點解電話對答的利世民，比起《利字當頭》一欄中的利世民，好像激進多倍？係唔係金手指老作？係唔係想破壞利世民喺大家心中理性嘅形象，等你可以永遠吞噬他的篇幅？第二，如果唔係老作，孫柏文隻金手指，係唔係日日都可以篤到世民兄變成超級薩亞人咁去鬧人？有冇其他對答可以做例子？第三，我本人已經聽取了孫柏文多次的呼籲，買了很多白銀，雖然已經賺到達百分之二十的利潤，不過只是買了紙上白銀，而不是實貨白銀，希望孫柏文請教哪裏可以購買實貨白銀？」<br> </p><p>賣鹹書一點不露</p><p>其實，利世民兄因湊BB女忙碌，而暫時讓篇幅畀我，個女再大啲就會畀番佢。點解世民兄同孫柏文講電話，比起寫《利字當頭》好似激進好多？因為佢呢排畀個女搞到日夜顛倒、睡眠不足、仲要俾個講嘢唔清楚嘅靚妹點到陀陀擰，生活情況真係有啲似夜更的士司機。亦因世民兄精神狀態欠佳，所以如果佢聽到啲唔啱聽嘅嘢，就好容易觸動到情緒，鬧人嘅時候，變成日本漫畫《龍珠》裏面嘅超級薩亞人。<br> 雖然，孫柏文唔可以次次篤到世民兄變成超級薩亞人咁去鬧人，不過，以世民兄呢排嘅精神狀態，金手指篤出超級薩亞人嘅機會率都真係好高。例如噚日，世民兄同孫柏文喺某連鎖式經營嘅茶餐廳飲下午茶時，大談天下事嘅一段對話，佢就有幾次「非理性亢奮」。本來，我唔想轉載世民兄同我啲無關經濟學同市場嘅對話，因為始終《金手指》一欄刊登喺財經版裏面，不過，今日就破例一次。因為第一，見讀者有這個要求；第二，今日又冇市，所以下面就轉載兩段世民兄同我嘅對答。世民兄：「噚晚，睇收費電視嘅國際新聞台，話《花花公子》呢本鹹書，上個禮拜五喺印尼創刊，即刻引來大規模示威，最衰我息咗聲，淨係見到一班人火燒鹹書。」<br> 孫柏文：「我諗係因為印尼係回教國家啩，所以會保守啲啲。不過印尼好似係唔畀雜誌登裸照。」<br> 世民兄：「你唔係同我講，印尼《花花公子》係『一點不露』呀？」<br> 孫柏文：「好似真係『一點不露』喎。」<br> 超級薩亞人利世民：「咩話？『一點不露』？咁賣鹹書做乜？諗起都?，唔怪得啲人去示威。『一點不露』？連我都會去燒佢！」<br> 孫柏文：「睇報紙話，香港青年協會5</p><p>去廟街買白銀</p><p>我都未講完，超級薩亞人利世民即刻插嘴：「孫柏文，我睇你嗰隻金手指，一定係篤嘢篤到short咗。97年之後，讀得書多咁又點？都係冇Q用。59.1%嘅學生話有個學士學位就搵到份好工，我講畀你知，係因為嗰個調查問嘅學生，有40.1%有學士學位啦。」<br> 冇錯，我每一次同睡眠不足嘅世民兄飲下午茶傾偈，都會笑到差啲連份西多士都嘔埋出來。<br> 最後，大家如果想跟孫柏文嘅建議，去買實貨白銀。大家可以去到佐敦道同廟街交界，向北行幾個舖位，就會見到好多金舖。喺嗰度就可以買到實貨白銀。不過，實貨白銀多數唔係一條一條買，如果你要買一條白銀，就可能要加少少錢加工，同埋一買就要買最少一公斤（1Kg）。一公斤就有32.2盎斯，所以大家如果去買，就要帶定錢，同埋一個好似孫柏文咁樣嘅壯丁去抬啲白銀喇。<br> 孫柏文</p></body></html>