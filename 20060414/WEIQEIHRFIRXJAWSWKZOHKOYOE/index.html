<html><header><meta charset="utf-8"><title>蘭西情報課：養狗客速買疊茵庭</title></header><body><h1>蘭西情報課：養狗客速買疊茵庭</h1><p>所謂人狗情深，唔少狗主為咗隻狗，甘願做現代孟母，皆因唔係個個人都鍾意狗，准養狗嘅私人屋苑，就成為呢類人士嘅首選。而最懂得捉買家心理嘅地產商，亦有顧及養狗階層嘅購買力，好似恒基嘅大角嘴港灣豪庭，就用過呢招嚟吸引養狗客入市，仲搞狗展活動，反應好好㖭。𠵱家樓盤大約有200個貨尾，養狗一族仲有大把機會。</p><p>至於亦係恒基嘅屯門叠茵庭，班愛狗業主就更齊心。美聯吳偉光話，早年佢哋成立咗個業主寵物會，特別將屋苑內網球場旁小公園，闢為寵物公園，等班狗主可以隨時溝通聚會吓。<br> 呢個安排同組織，喺區內幾乎絕無僅有，所以近年叠茵庭多咗好多有狗業主，好似早兩日，有個年輕人，就係因為呢處可以養狗，由睇樓到決定唔夠3粒鐘，拍板用100.8萬元，買咗個552呎單位，平過市價4%。<br> 電郵地址：nancy@appledaily.com</p></body></html>