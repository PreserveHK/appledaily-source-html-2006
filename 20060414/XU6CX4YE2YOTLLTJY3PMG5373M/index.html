<html><header><meta charset="utf-8"><title>一味窩輪：馬鋼C輪隻隻入龍虎榜</title></header><body><h1>一味窩輪：馬鋼C輪隻隻入龍虎榜</h1><p>個市前日死吓死吓，昨日生生猛猛，唔係話指數升得好勁，而係氣氛良好。恒指漲118點，滙控（005）進賬0.90元，貢獻32點。滙控連跌4日後，第1日回升，假後，有機會成為龍頭股，帶住個市上，恒指撲向萬七。<br> 馬鋼C輪：H股中，馬鋼（323）一馬當先，收3.125元，急升13.6%。馬鋼C輪，隻隻龍馬精神，窩輪龍虎榜上，排頭位3隻都係馬鋼C輪，4573、3416同9854，升幅由127%到100%。窩輪能夠令人蕩產傾家，亦能令人創業興家，冇錯。<br> 成個市，馬鋼C輪得3隻。如果認為正股仲有得去，要落注，始終都係3416數據最靚。隻輪9月下旬到期，輪價82仙，溢價2%，槓桿率3.8倍（有效2.9倍），引伸波幅69%。不過急升之後，爆炸力已減。仲有，正股似乎急升過度，買馬鋼C輪先機已失，唔容易再有大茶飯可以吃。<br> 中電信C輪：中電信（728）收2.825元，原地踏步，但隻C輪9720則打入龍虎榜第4位，升幅80%，收5.4仙。仙輪變化，真係誇張，當然交投好少。<br> 如果睇好中電信，硬係要買C輪，9886暫時係至佳之選。隻輪7月中到期，輪價21仙，溢價0.5%，槓桿率13.5倍（有效9.4倍），引伸波幅22.9%。中電信牛皮咗好耐，遲早追落後，中電信C輪買得過。<br> 唔鍾意9886，仲有9927可以揀。呢隻交投活啲，壽命長啲，但要畀高少少溢價。<br> 章盛</p></body></html>