<html><header><meta charset="utf-8"><title>車路事：CitroenC3催情蛋車</title></header><body><h1>車路事：CitroenC3催情蛋車</h1><p>「法國人好浪漫，部CitroenC3都一樣，天幕車頂可以同女友去曬月光，跟住就……、控操舒適，另一隻手就……，車廂闊又圓，半躺地互相擁抱休息就……，總之，無論去到邊，C3都有種法式浪漫。」<br>記者：鄭達基<br>攝影：陳陶鈞<br>模特兒：Liz</p><p>「由我着車一剎那開始，無論去到邊都俾人望，好似明星咁……」<br> <br> 曾試過C3Pluriel開篷版的同事說：「無論去到邊都俾人指指點點，以為自己變咗做劉德華，好威！」我心諗：「人哋覺得你部車型咋！」這個想法在啟動引擎的一剎那，消失得無影無蹤。拍攝地點係公司附近，車程不過三分鐘，但沿途的人都望到實一實，連巴士司機也走落車遙望一番，大讚好過癮。有這樣高的收視率，全靠C3本身圓渾得很嘅外形所賜，看起上來好似部玩具車咁，Cute到真係無人信。至於造型上我最愛的地方，肯定係一對大頭燈，襯埋大大個箭嘴廠徽的鬼面罩，點解？型囉！</p><p>「我最恨呢部C3是後座無電窗，上次部C3開篷車無位收埋「兩條」車頂，點解Citroen每部車都唔得完美嘅？」<br> <br> C3個樣好似大大部，前座空間好足夠，那張布藝座椅可以令你坐得舒舒服服，駕駛席仲可以調校高度，不論是高是矮也可找到適合的方位。但走到後排，卻想來一次示威，原因是將前排座椅移到最前，空間也不能滿足我這個肥仔，最不滿的是後排「復古」車窗，唔用電窗用手攪，問你怕未！好在，部車的SellingPoint是那個讓我和女友走到郊外曬月光的天幕式車頂，仲有獨立遮陽簾，怕曬咩？拉埋咪得囉！</p><p>「1.4公升偈不會無力，可惜Sensodrive半自動波箱的操作，卻要花點時間適應……」<br> <br> 今回這部硬頂版C3選用1.4公升直4引擎，馬力輸出90匹，但表現卻沒有令我失望，就算坐滿人也不會表現得吃力。相反，那台5前速Sensodrive半自動波箱，雖然可以畀到我有揸自動波車的方便和開手波車的樂趣，但真的要點時間適應如何操作，如果唔係全車人就會一齊「跑馬仔」，向前衝完又向後戳。</p><p>新車評一評</p><p>加速：B<br> 有心有力<br> <br> 轉向：B<br> 掟彎無問題<br> <br> 制動：A<br> 急煞不難<br> <br> 噪音：A<br> 甚麼也聽不到<br> <br> 舒適：C<br> 後座好窄<br> <br> 耗油：A<br> 約$1/km<br> <br> 傳動：B<br> 要時間習慣<br> <br> 評分標準：根據記者試車後的感覺給予評分，最好為A，最差為E。</p><p>CitroenC31.4SXSensodrive規格</p><p>引擎：1360cc直4DOHC<br> 馬力：90ps/5250rpm<br> 扭力：13.6kgm/3250rpm<br> 傳動：5前速Sensodrive半自動波<br> 售價：$148,500<br> 查詢：雪朗汽車（28689999）</p><p>供款計算機</p><p>車價：$148,500　<br> 牌費：$3,929<br> 保險：$21,706（0%NCB）<br> 首期：$17,414<br> 利率：6%<br> 每月供款：$4,049×48期<br> （以上數據以HirePurchase計算及只供參考）</p></body></html>