<html><header><meta charset="utf-8"><title>每股持0.72股TOM在線值1.89元<br>FollowMe：TOM集團超筍</title></header><body><h1>每股持0.72股TOM在線值1.89元<br>FollowMe：TOM集團超筍</h1><p>過去8個月，TOM在線（8282）由1.48元升至2.625元，升幅77%。TOM集團（2383）則由1.79元升至1.91元，升幅只係7%。<br> TOM集團係TOM在線母公司，持股量66%，有子成龍，母憑子貴，太落後，價筍炒得過，有數得計。</p><p>兩個仙買好多嘢</p><p>TOM在線發行42.45億股，市值111.4億元。TOM集團發行38.93億股，市值74.4億元。TOM集團所持TOM在線66%（28億股），值73.5億元，差不多相等於TOM集團本身市值。簡單咁計，每股TOM集團持0.72股TOM在線，值1.89元，只較TOM集團股價（1.91元）低2仙。<br> 即係話，用2仙可買TOM集團其他嘢。呢啲「嘢」係出版業務（在台灣及國內經營，去年營業額10.35億元，分部溢利9700萬元）、戶外媒體（在國內經營，營業額4.12億元，分部溢利1600萬元）、體育（營業額2.08億元，去年為應收賬撥備4600萬元後，仍有分部溢利400萬元）、電視及娛樂（營業額7900萬元，分部虧損5400萬元）。兩個仙買咁多嘢，抵到爛。<br> 05年底，TOM集團賬面NAV0.74元，所持TOM在線以市價計，則NAV為2.19元，P/B0.87倍，唔夠1倍。<br> TOM在線賬面NAV0.607元，P/B4.32倍。美國科網股P/B極高好尋常，Google係12.51倍，Yahoo係6.21倍。<br> TOM在線往績PE33.8倍，06年預測盈利增40%，PE降至24.1倍。TOM集團因為唔使再為體育業務應收賬撥備，出版業務穩定增長，預測盈利增65%，PE將由28.6倍降至17.3倍。<br> 用P/B與PE計，都係揸TOM集團着數過揸TOM在線多多聲，但並唔代表TOM在線唔得。<br> TOM在線喺國內，係唯一按照某啲數據計算，皆名列三甲嘅入門網站，去年底註冊用戶1.5億戶。3G技術增值服務，又將係TOM在線嘅強項，前景令人憧憬。</p><p>講到喺美國熱炒，TOM在線厲害咯！長江實業（001）與和記黃埔（013）共持36.74%，周凱旋持24.49%，雷曼兄弟持8.72%，即街貨得30%或11.7億股。TOM在線今年首季喺美國納指市場（TOMO,US）ADR成交折合19.02億股（1ADR=80股），相等於街貨1.6倍，亦相等於本港本身成交3.42億股嘅5.6倍。炒家喺美國「郁」TOM在線，熱情似火。<br> 美國科網股平均預測PE36倍；Google46倍，Yahoo57倍。TOM在線攞番美國同業嘅PE，值3.92元。<br> TOM集團短線目標：2.30元，追番部份落後於TOM在線嘅失地。中線目標：睇圖量度幅度見2.825元，折合06年PE25.6倍及P/B1.29倍，冇離譜到。長線目標：等TOM在線再升，TOM集團見3.70元。<br> 望吓TOM集團張圖，1個勁靚嘅大圓底兜住上，睇見心郁郁。</p><p>「查撐篤撐，篤篤撐」</p><p>2月5日正選推介、3月19日副選推介、Microsoft做咗第2大股東嘅浪潮國際（8141），上周異動，郁嘞，公司發聲明不知升因。收1.25元，較3月推介後最高價1.08元升16%，唔算多。<br> 國泰君安（經紀No.610X）幾個月來一直沽住浪潮（亦有買住），上周四尾市，沽盤唔見晒。<br> 國家主席胡錦濤今周訪美，其中一站係到訪Microsoft總部，路邊社仲話胡主席會到蓋茨屋企食餐家宴。Microsoft係浪潮第2大股東，浪潮好易得到聲威之利，沽盤又點可以長期壓得住股價？<br> 浪潮大龍鳳，正式開始「查撐篤撐，篤篤撐」！<br> 高彰坡</p></body></html>