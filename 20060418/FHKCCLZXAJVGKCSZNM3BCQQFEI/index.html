<html><header><meta charset="utf-8"><title>全新BRAVIA系列愈大愈平</title></header><body><h1>全新BRAVIA系列愈大愈平</h1><p>SONY嘅BRAVIA系列，可以話呢期AV場內最熱賣的LCDTV，價錢唔太貴、又係日本貨！不過最近日本SONY官方公布，BRAVIA全新的S2000同V2000系列將會推出；老規矩！S系列照舊係平價普及版，至於V系當然係靚畫質「貴」族版啦！<br><br>記者：朱崇德</p><p>V系比較</p><p>新版　KDL-32V2000　32"　約$18,200<br> 新版　KDL-40V2000　40"　約$24,700<br> 新版　KDL-46V2000　46"　約$31,850<br> 舊版　KLV-V32A10　32"　$19,800<br> 舊版　KLV-V40A10　40"　$32,800</p><p>S系比較</p><p>新版　KDL-32S2000　32"　約$16,250<br> 新版　KDL-40S2000　40"　約$22,750<br> 新版　KDL-46S2000　46"　約$29,900<br> 舊版　KLV-S32A10　32"　$13,800<br> 舊版　KLV-S40A10　40"　$25,800</p><p>三原色表現提升120%</p><p>今次新機共有6部，V、S兩系各3款，除大家見慣見熟的32"及40"外，今次重點登場者係特大號的46"！至於機身規格，望落同𠵱家賣緊嘅BRAVIA差唔多，解析度1,366×768，都係唔肯上真1080i的1,920×1080，對比度就6部齊齊升級至「舊V系」的1,300:1同8ms反應時間，不過最令人想一睹其真身者，係佢新加嘅「廣色域背光」功能，據稱能將RGB三原色的表現變得更寬廣，相比以前的CCFL冷極背光色彩範圍，足有120%的提升！而且當中以最難出得靚的紅、綠色，會表現得更富層次感！另外，顯示組件的心臟BRAVIA引擎，據知亦是全新研發，亦能夠提升圖像的對比度和層次感。</p><p>46"將搶閘推出</p><p>不過更惹人注目者，是日本方面的定價，如果從文中的附表看，不論V系或S系，32"的定價真係稍為偏高，至於40"的定價，就相比起舊款仲要平幾千，真係令人摸不着頭腦；此外，46"的定價，以日系LCDTV嚟講就相當抵玩，推敲唯一可能，就是要將LCDTV的「冧價戰場」，推上大吋數的40"至46"之上，其他國產同韓國機，真係又要硬接一招！<br> 至於到貨日期，日本本土會喺5.1開賣，而且舊版「1000」系列已在當地停產；問香港好多影音舖都話未有到貨消息，以BRAVIA喺香港仲咁銷得，相信32"同40"舊版仲會賣多一段日子，至於46"的新BRAVIA可能會搶閘先登場！</p></body></html>