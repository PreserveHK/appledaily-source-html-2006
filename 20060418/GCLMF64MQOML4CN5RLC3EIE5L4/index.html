<html><header><meta charset="utf-8"><title>日版三星3G機解鎖14.9mm全球最薄</title></header><body><h1>日版三星3G機解鎖14.9mm全球最薄</h1><p>獨特嘅橙金色豪華機身，別以為係SE專利；睇真啲，佢其實係SAMSUNG最新3G手機804SS！可能經過咗日本Vodafone嘅悉心打點，顏色比日版802SE略為沉實；同時，佢更承接SAMSUNG近期不斷玩薄嘅強勢，機身厚度僅14.9mm，稱之為全球最薄3G機，可謂當之無愧！糅合埋RPG遊戲、櫻花介面等日系特色，港產Fans又點會唔心郁郁呀！<br><br>記者：陳國輝　攝影：陳盛臣　ImageGirl：Cody</p><p>近期已解SimLock嘅日版3G機，除咗TOSHIBA之外，接住好快又輪到SAMSUNG！其實，歐洲亦已推出同一版本，型號為Z540；不過，日版顏色比較豐富之餘，更有深受港Fans喜愛嘅橙金色，就咁拎出街已經Sharp晒！不過最可惜，804SS跟日版TOSHIBA一樣，只有英日文介面，更慘係寫唔到兼睇唔到中文SMS，如果有心玩日版機，就惟有順應條件！</p><p>激扮PSP操作介面</p><p>今次雖然得英日文介面，不過當Click入主目錄嗰陣，查實裏面大部份分唇都有Icon裝飾，就算唔識字都睇得明。另值得留意係，內置三款MainTheme裏面，當中以踩單車嘅主題最特別，背景不斷變化之餘，人物仲可以揀，非常盞鬼；但講到最熟口熟面，可能係呢款激似PSP嘅介面，佢同樣有幾款顏色選擇，如果再學埋PSP玩每月轉壁紙，可能仲多機迷鍾意！</p><p>播歌時滿天Sakura</p><p>機面特設音樂鍵及6萬5千色芒，喺市面上其實唔算特別；不過，804SS喺播放背景加入日本櫻花Sakura，一邊播歌一邊睇歌詞嗰陣，櫻花滿場飛，食正4月春天降臨，夠晒有心思；至於容量方面，機身不設記憶卡槽，但內置容量就比一般SAMSUNG機多出50MB左右，達到140MB；播放器支援經壓縮嘅AAC+音樂格式，可抄入更多歌曲，加埋一對立體聲喇叭，齋機播都有靚聲！</p><p>鏡頭以外</p><p>何謂新鮮滾熱辣，今次終於一嘗！話說拍攝當日，本來只打算影部黑色804SS，點知突然又殺出部橙金色，仲要足足等咗4個鐘先有！呢段期間做過乜唔重要，當手上接到呢部機嗰刻，只Feel到，部機真係好似出爐蛋撻咁滾、熱、辣！</p><p>PROFILE</p><p>制式：WCDMA/GSM三頻<br> 體積：99×50.5×14.9mm<br> 重量：98g<br> 屏幕：26萬色TFT芒<br> 通話時間：150（WCDMA）/<br> 210分鐘（GSM）<br> 備用時間：290（WCDMA）/<br> 220小時（GSM）<br> 主要功能：130萬像素鏡頭、視像通話、三款動畫介面、3D音效喇叭、音樂播放器、藍芽、內置140MB記憶體<br> 售賣點：謝利記（94331563）</p></body></html>