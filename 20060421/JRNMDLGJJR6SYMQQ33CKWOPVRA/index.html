<html><header><meta charset="utf-8"><title>BenQ-Siemens「4條A」　首攻3G款靚激薄登場</title></header><body><h1>BenQ-Siemens「4條A」　首攻3G款靚激薄登場</h1><p>台灣BenQ舊年跟德國Siemens結合，最令人難忘係贊助西甲班霸皇馬！唔知係咪今年「6條A」表現不穩，踏入第二季，BenQ-Siemens派出自家「4條A」，嚟迎戰全球各地手機品牌！4款新機中，以玩摺合式EF81最搶鏡，皆因佢係旗下首部3G機，再搭200萬像素相機及激薄元素，由佢肩負起「4條A」隊長，合情合理！<br><br>記者：陳國輝<br>攝影：何家亮</p><p>今次公布咗4款手機，包括首部3G機EF81及三部2.5G手機E61、CL71同S88。之前喺3GSMCongress及CeBIT2006，廠方已不斷有新作推出；莫講話3G，就連支援HSDPA技術嘅3.5G機EF91亦相繼曝光！至於首度喺香港發布嘅4部機，已鐵定第二季推出；不過其中兩款喺台灣已賣緊，希望日後香港行貨可以再追貼啲啦！</p><p>金屬面夠滑溜</p><p>EF81屬於BenQ-Siemens首部主攻3G嘅機種，淨係講15.9mm嘅機身厚度，已經贏咗大部份同級3G摺機；再講，今次機殼特別用上金屬物料，睇起嚟唔單止光亮硬淨，摸上手仲相當滑溜，以一部3G機規格嚟講，賣相已相當不錯！至於機軸處，亦配備咗200萬像素鏡頭，可以影相攝錄之餘，更支援3G視像通話；但要留意，由於鏡頭固定唔轉得，若然揭起機蓋，就只能夠自拍；機身要喺摺合之下先可以影人，同時只能用機面26萬色芒作為ViewFinder，拍攝功能上未免有些少局限。</p><p>PROFILE</p><p>制式：WCDMA/GSM三頻<br> 屏幕：26萬色TFT雙芒<br> 體積：91×51×15.9mm<br> 重量：110g<br> 功能：200萬像素鏡頭、3G視像通話、影音串流、藍芽、內置64MB容量、T-Flash卡槽</p><p>聽音樂大堆「頭」</p><p>見慣見熟嘅音樂快捷鍵，一直講緊係配置於機身正面或旁邊，雖然玩上手既方便又得體，不過當每一部機都係咁嘅話，就變成有啲悶！E61終於加入新意，齋睇正面平平無奇，但係機頂就有齊播放、暫停、選曲以及音量調校等音樂功能，喺隱藏音樂模式嗰陣就非常啱用，夠晒大堆「頭」！如果顯示埋播放介面，仲可以用五方向掣操作㖭！機側睇落十足上闊下窄嘅梯形，設計好搞鬼，但為求令外觀更加簡潔，miniSD卡槽亦移師機背電池位，拆殼拆電先換到；為簡便用法換取美感，或者值得嘅！</p><p>規格：GSM三頻、6萬5千色芒、VGA鏡頭、機頂音樂掣、音樂播放器、6種音場模式、支援miniSD卡</p><p>同場加映</p><p>除以上兩部較具賣點嘅型號，BenQ-Siemens仲公布埋其餘兩款會更早推出市面嘅手機。</p><p>玩簡潔滑蓋</p><p>CL71玩上韓Phone最擅長嘅滑蓋設計，以一身簡單嘅長方造型，加上黑色機面搭銀色鍵盤，睇起嚟簡約又唔累贅；功能上，配備咗130萬像素鏡頭、26萬色2"TFT芒、音樂播放器以及支援T-Flash記憶卡，影音齊備，能滿足玩家各方面嘅要求！<br> <br> 售價：未定<br> 推出日期：5月中</p><p>規格：GSM三頻、26萬色芒、130萬像素鏡頭、FM收音機、3D立體聲音效、藍芽傳輸、支援T-Flash卡</p><p>對焦反應快</p><p>S88屬高階直身機，背面配置200萬像素鏡頭連雙閃燈，特別在具有自動對焦功能，㩒掣對焦跟住影相只需3秒左右，影相手機嚟講反應相當快。機面芒支援26萬色OELD技術，顏色比TFT更分明，螢幕對比度更強，睇得更舒服！<br> <br> $2,680（已推出）</p><p>規格：GSM三頻、26萬色OLED芒、200萬像素鏡頭、自動對焦、音樂播放器、藍芽傳輸、支援T-Flash卡</p><p>查詢：BenQ-Siemens（23306929）</p></body></html>