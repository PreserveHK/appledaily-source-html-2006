<html><header><meta charset="utf-8"><title>電腦新產品：Dell自助餐豐儉由人　$8,399抵砌2GHz機</title></header><body><h1>電腦新產品：Dell自助餐豐儉由人　$8,399抵砌2GHz機</h1><p>買Notebook一向都係睇規格買機，玩家話事空間唔大，即使部份品牌型號可個別選擇升級，但項目都唔多。Dell最新推出Inspiron6400手提電腦，就給予用家自主升級空間；主要硬件規格可以有多個選擇，真正平有平玩，貴有貴玩，對比「F」同「I」兩大品牌同級機，差不多平成二千幾蚊，最啱精打細算嘅玩家。<br><br>記者：許福合<br>攝影：陳偉強<br>ImageGirl：Salina（Phonographic）</p><p>喺預設提供嘅規格中，一共有3款之多，價錢由$8,399起，已經配備Intel最新嘅CoreDuo處理器，仲要屬目前頂班級數嘅2GHz！唔夠玩？用家仲可按自己喜好，再個別硬件選擇升級，夠晒彈性。</p><p>靚聲配靚畫</p><p>Inspiron6400會用上最新IntelCoreDuoT2300處理器，時脈速度為2GHz，高速核心配上高達2MBL2快取記憶體，加上雙核心特點，效能方面絕對係超班。畫面顯示方面，使用15.4吋闊屏幕，比一般傳統15吋可額外提供多30%顯示空間，兼且最高可用上1,680×1,050超高解像度，同時開3、4個視窗工作都無問題。<br> 顯示卡方面可選擇256MBATIRadeonX1400，配合使用UltraSharp技術嘅屏幕，無論打機或睇戲，效果都相當唔錯，尤其黑位部份表現理想。機身內置喇叭夠份量，炸機聽歌一流，不過Bass方面略嫌不足，否則可媲美一般靚聲喇叭。</p><p>規格夠彈性</p><p>現時Dell產品網頁（www.dell.com.hk）一共預設咗3個規格供用家選擇，據知新推出關係，短期內會提供唔少着數，最筍當然係可將40GB硬碟升級60GB，同時原先512MB記憶體可免費增加至1GB，立即將整體表現提升唔少。綜合以上規格，同最近東芝推出嘅M100可以話差唔多，筆者從網頁選擇近似硬件規格，價錢就大約平咗2千多元，相比之下自然抵玩好多。<br> 新機設立一個MediaDirect鍵，能協助玩家更彈性使用多媒體功能，按下後就會啟動一個一站式軟件，能播放音樂、影片及相片，並且附有好多額外功能，如SlideShow睇相功能，Set好就可坐定定慢慢睇！</p><p>PROFILE</p><p>處理器：CoreDuoT2300（2GHz）<br> 記憶體：512MBDDR<br> 硬碟：40GB<br> 光碟機：雙層DVD±RW<br> 屏幕：15.4吋WSXGA<br> 顯示卡：ATIRadeonX1400/IntelGMA950<br> 體積：36×356×265.5mm<br> 重量：2.8kg<br> 查詢：Dell（28693113）</p><p>鏡頭以外</p><p>拍攝時出現一個意外，就係因為預設聲量太大，當筆者試播DVD時，在場人士都被嚇咗一跳！其實聲量並非調得太高，只係附近環境靜，同埋喇叭輸出本身夠大，所以效果咁震撼！</p></body></html>