<html><header><meta charset="utf-8"><title>80's消費：8字頭消費觀　儲錢?咪玩啦!</title></header><body><h1>80's消費：8字頭消費觀　儲錢?咪玩啦!</h1><p>要形容80年代出生一代的消費觀，上一輩會說：「不經思考、見啱就買、緊追潮流」，講經濟能力他們不比70年代強，但使錢能力卻遠遠超過，阿媽自細教你嘅唔好先使未來錢，就彷彿預告了一切。問佢哋消費模式，近八成都沒有儲錢習慣，「玩咩！儲錢？」，而且唔覺得有問題。歌手鄧穎芝大概就係當中典型。<br><br>記者：許維雅　攝影：陳盛臣、周旭文<br>模特兒：Zukmi　鳴謝：HairbyKenrick@Chin.G</p><p>鄧穎芝（85）：「儲錢？過多幾年先！」</p><p>鄧穎芝係新一代典型購物狂，其購物意欲來自一鋪儲嘢癮同貪新忘舊嘅性格。死穴係HelloKitty、粉紅色、毛毛狀、同任何閃閃嘢。購物比率佔收入四成，鍾意買衫買鞋買化妝品。細細個佢已經集貼紙、閃卡，「我當年有儲Sammi嘅Yescard㖭！最瘋狂試過去歐洲旅行用咗8萬蚊，一萬蚊買咗件衫拍MV，間房已經爆到冇位行，瞓覺要跳上床，仲要得二呎瞓。」不過，瘋狂還瘋狂，鄧穎芝從來唔鍾意先使未來錢，六年班已經開始做暑期工賺錢買心頭好，賣過書、做過肯德基同Sales，總之為咗買嘢佢甘心畀心機賺錢。<br> 雖然仍未有儲錢嘅習慣，但人大咗開始抑壓吓自己，盡量唔碌卡，「不過上次去旅行都係忍唔住碌咗。儲錢？會㗎，過幾年先，希望到24歲開始可以開始實行啦。」</p><p>使費分布：30％畀屋企　40％購物　15％飲食　15％玩樂　0％儲蓄</p><p>余文樂（81）：九成收入畀屋企</p><p>由於工作太忙關係，平時余文樂收入大部份錢都會畀晒媽咪，負責幫佢交租交雜費。阿樂唯一娛樂就係打機，使費大部份都係買Game。至於一向給人感覺追潮流，買衫又買鞋嘅佢，反而唔係成日買，亦唔會特別追，不過平時會Keep住買雜誌留意潮流。唯一死穴就係去日本，可能啲衫啱買，最勁一次試過使咗六位數字。<br> <br> 使費分布：90％畀屋企　5％購物　0％飲食　5％玩樂　0％儲蓄</p><p>8字頭：我買故我在<br>Kim（84/Sales兼學生）：年輕人個個都係咁</p><p>消費：有穩定收入但卡數亦不少。購物乜都啱，一星期落蘭桂坊、卡拉OK各使幾百。<br> 死穴：鍾意牌子嘢，除咗Ape。「最貴係$4,800買Nokia筆形電話，後來賤價一千放走！」<br> 自評：「絕無問題。年輕人全部都係咁！儲錢？咪玩啦！」<br> <br> 0％畀屋企　40％購物　20％飲食　40％玩樂　0％儲蓄</p><p>阿傑（83/學生）：三分一畀屋企</p><p>消費：現在主要收入來源都來自Part-time，有錢都會畀三分一屋企，乖仔一名。會儲起10％。<br> 死穴：冇乜。大部份錢都係買衫居多，見到靚就買，唔會特別追某些牌子。<br> 自評：「絕無問題。」<br> <br> 30％畀屋企　20％購物　20％飲食　20％玩樂　10％儲蓄</p><p>阿康（85/學生）：唔儲錢唔係問題</p><p>消費：收入來自教學生彈結他，有錢都會畀少少屋企，不過更多時係唔夠使問屋企攞。<br> 死穴：買雜誌。香港雜誌同音樂雜誌，其他多數買衫，買過最貴一支結他要$4,500。<br> 自評：「同女朋友出街都要錢！我覺得自己唔儲錢唔係問題！」<br> <br> 10％畀屋企　30％購物　25％飲食　35％玩樂　0％儲蓄　</p><p>肥寶（84/學生）：敲詐屋企</p><p>消費：主要收入來自敲詐屋企，食飯可以求其，玩佔消費一半，每星期都會去唱K。<br> 死穴：乜都買。鍾意儲玩具，扭蛋、Figure統統唔放過，衫褲亦啱，買過最貴係一隻$3,000嘅錶。<br> 自評：「好滿意！」<br> <br> 0％畀屋企　40％購物　10％飲食　50％玩樂　0％儲蓄</p><p>Sandy（85/學生）：繼續使屋企錢</p><p>消費：Part-time收入主要做街頭訪問，唔係日日有工開，財政上需要屋企幫助。<br> 死穴：每次落尖沙嘴、旺角行街，鞋同袋都係死穴，試過買過最貴嘅一個袋用咗$4,000。<br> 自評：「OK。但大個咗已唔會成日開口叫屋企畀錢買嘢。」<br> <br> 0％畀屋企　30％購物　30％飲食　25％玩樂　15％儲蓄</p><p>Toby（85/學生）：旅行癮</p><p>消費：主要來自返馬會Part-time，冇畀錢屋企但有儲錢習慣。<br> 死穴：大部份收入餵畀五臟腑，購買方面以買衫居多。有鋪去旅行癮，最捨得買嘅嘢就係機票，試過用$5,000買咗一張去英國嘅機票。<br> 自評：「無問題。」<br> <br> 0％畀屋企　30％購物　30％飲食　20％玩樂　20％儲蓄</p><p>玩具店SupermanToys：雜誌興乜買乜</p><p>據店員阿偉觀察，80年代嘅一群消費力強，超合金、鐵甲萬能合、星矢、龍珠等都是心頭好。「好多人嚟得買嘢購物完全唔使諗，見到啱就買。印象最深刻有個20歲左右的後生仔攞出$7,500現金買咗隻BabyMilo，好多時都唔明佢哋啲錢喺邊度嚟！這個年紀顧客大概佔舖頭生意額3至4成，佢哋好多時都係追雜誌買，呢排雜誌介紹乜就買乜，大部份都係追潮流玩具！」</p><p>潮流舖紅鞋宜：30歲考慮仲多</p><p>「80年代群佔舖頭生意額六成，Tee同牛仔褲係佢哋嘅大熱選擇。」據店員阿May透露，每次見佢哋畀錢都面不改容。「試過有個後生仔一次過買咗一萬蚊嘢都當閒事。最好笑係後生仔通常畀錢超爽快，反而30歲左右嗰啲顧慮仲多。根本80年代嘅人捱得少，唔知搵錢辛苦，有時見佢哋班人買咗新衫鍾意喺西洋菜街ShowOff，一臉滿足咁喺度行街逛舖，好笑又得意。」</p><p>波鞋舖HeadCoach：傾家蕩產都要跟</p><p>大部份排隊買貨都係8字頭，部份鍾意藉此放貨賺錢，限量版波鞋係首選。據店長Dantley講80年代啲𡃁仔佔舖頭生意六成，「最印象深刻係有個𡃁仔用一萬蚊買咗全球得24對嘅特別版波鞋，佢哋大部份心態都係人有我有，傾家蕩產都要死跟潮流死跟明星入貨，比起70年代群玩波鞋玩得更瘋狂。」</p></body></html>