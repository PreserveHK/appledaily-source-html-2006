<html><header><meta charset="utf-8"><title>上車落車：溢價15%A50過火</title></header><body><h1>上車落車：溢價15%A50過火</h1><p>今日禮拜六冇市，行文用口語，以後逢禮拜六都係咁，大家輕鬆吓。<br> 今日講嘅係「A50中國基金」（2823，下稱「A50」），屬於掛牌基金。冇法子直接投資國內A股嘅股民，買A50係分享A股上升成果嘅途徑。買唔買得過，請睇落去。<br> ■A50投資喺富時/新華中國A50指數成份股（BloombergCode:XIN9I），指數成份股有50隻，屬於喺上海同深圳掛牌最大市值嘅A股。呢啲企業同時喺本港有H股掛牌嘅，有鞍鋼（347）、海螺（914）、東航（670）、中石化（386）、華能（902）、江銅（358）、馬鋼（323）、青啤（168）、兗煤（1171）、中興通訊（763）等。<br> ■去年10月24日，「上車落車」介紹過A50。當時市價42.50元，現時升至59.00元，升幅39%。期內相關指數（XIN9I）升幅只係24%。A50啲錢，大約有95%揼落啲相關A股，走勢按道理應該同指數相差不遠。<br> A50跑贏相關指數咁多，理由幾乎得1個，就係升得過火。升得過火嘅結果，就係溢價擴大咗。10月推介之前，A50每單位NAV40.09元，當時市價42.50元，溢價6%；現時，NAV51.12元（4月20日），市價59元，溢價15%。A50（同其他相類基金）有dividends因素在內，有溢價應該。正如盈富基金（2800），市價17.15元，而唔係16.91元（恒指16912），少少溢價反映揸盈富基金有息收。但A50溢價上到15%，似乎太高。<br> 好多年前，南韓股市唔係咁開放，要投資韓股只有透過買入南韓基金，基金溢價去到好多十巴仙。外國人後來買南韓股票門路大增之後，南韓基金溢價大跌，回到正常水平。<br> </p><p>I股中國基金有折讓</p><p>■性質與A50相似嘅基金有I股MSCI中國基金（2801，下稱「I股中國」），跟大摩MSCI中國指數做嘢。I股中國NAV38.92元（4月19日），昨價38.55元，有輕微負溢價（折讓）1%。<br> ■純粹按溢價揀中國基金，I股中國抵買過A50。A50較受抬捧嘅原因，可能包括A50大隻過I股中國好多，同時全部揸國內A股。此時此刻，A股吃香過H股，有QFII資格者先至買到A股，A50比較吃香。<br> A50市值63.37億元，I股中國市值16.19億元，前者係後者4倍，買賣活躍程度高好多。<br> ●A50係普通股民唯一投資國內A股嘅東西，但要畀15%溢價，唔值得。除非十分睇好國內A股，認為會幾十巴仙咁升，否則，只宜等候溢價縮減到7-8%以下先至諗。<br> 何車</p></body></html>