<html><header><meta charset="utf-8"><title>眾星心水之選</title></header><body><h1>眾星心水之選</h1><p>本報日前訪問了多名藝人，對於自訂車牌組合計劃，他們異口同聲表示有興趣。</p><p>薛家燕　心水車牌　NANCY8</p><p>「Nancy係我個英文名，而8諧音發，每個人嘅最大願望都係想發達，過好嘅生活，加上8呢個數目字好好意頭，所以我就將呢兩個字組合埋一齊，咁就好有意思啦！」</p><p>陳淑蘭　心水車牌　LCC168</p><p>「相士曾經同我講過，話168呢三個數字好利我，不但取其諧音一路發，仲會旺我嘅事業同愛情，所以我打算自訂車牌LCC168。而LCC就係蘭子嘅英文縮寫。」</p><p>吳雨霏　心水車牌　C00KLESK</p><p>「我加入娛樂圈初期係Cookies成員之一，自己英文名係Kary，所以我相信C00KLESK最能代表我，但因為O同I字都唔用得，惟有用其他字代替。」</p><p>鄧麗欣　心水車牌　1AMB00</p><p>「我自從睇過電影《怪獸公司》後，就好鍾意戲入面個BB，佢個名叫Boo，我已經將自己個網名改咗呢個名，所以自訂車牌梗係用1AMB00啦，一定唔會同人撞。」</p><p>譚小環　心水車牌　HAL1NAT</p><p>「我英文名係HalinaTam，不過因為自訂車牌只可用八個字，所以我只好選用HAL1NAT。T代表我個姓，好彩個英文名唔常見，用嚟自訂車牌都唔會好多人爭！」</p><p>陳霽平　心水車牌　R1A</p><p>「我雖然叫Maria，不過啲朋友鍾意暱稱我做Ria，所以我好想自訂車牌R1A，我覺得咁樣好有親切感，真係好似完全屬於我嘅嘢，大家一睇到呢個車牌就會諗起我！」</p><p>向海嵐　心水車牌　ARASH1</p><p>「Arashi係日文，中譯係嵐字，即係我個名。以前我喺加拿大已經用ARASHI呢個車牌，我到𠵱家仲一直畀牌費保留住。香港自訂車牌唔可以用I字，所以我就會用1字取替。」</p><p>曹永廉　心水車牌　TVB282</p><p>「公司一向對我好好，又會畀每個藝員一個儲物箱，我個儲物箱冧把係282，如果我用TVB282做車牌，觀眾同影迷見到，又想寄信畀我，咪可以提醒大家寄去呢度囉！」</p></body></html>