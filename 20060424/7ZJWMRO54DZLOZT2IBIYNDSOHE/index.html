<html><header><meta charset="utf-8"><title>N91內置4GB儲三千歌水貨喪炒$7,580</title></header><body><h1>N91內置4GB儲三千歌水貨喪炒$7,580</h1><p>已經好耐未見過手機炒風！記得一年前Nokia發布N-Series以嚟，眾人對內置4GB嘅N91期望最大；如今，配置3GBHDD嘅三星i300雖比佢更快推出，但亦未能提起玩家嘅炒機興趣！據Sales講，首批N91水貨來價由原來約五千幾蚊，突然急升至七千！此舉令部份水貨舖臨陣「縮沙」，抽起唔敢入，搞到全香港得幾部貨返！	<br><br>記者：陳國輝　<br>攝影：譚盈傑　<br>ImageGirl：家祺</p><p>N91所配置嘅4GB容量，喺現時已賣街機種入面，確實無人匹敵！相對早前推出嘅i300，佢唔單止多咗1GB；若再借官方數字作比較，因為N91支援eAAC+壓縮音樂格式關係，更令入歌能力比前者多出3分之2咁多，即能儲存3,000首歌！而外形方面，N91與滑蓋同門師兄N6270比較，雖然長度輸蝕少少，不過厚度贏番晒，加上正面睇係上闊下窄嗰款，勁似大隻佬！</p><p>4GB容量撈歌唔慢</p><p>N91與i300同樣內置以GB計嘅動態記憶容量，不過N91就配搭上諾記最常用嘅SymbianS60平台，至於i300就執行Windows系統，玩落究竟邊樣順暢啲，咁就真係見仁見智！但係有手機用家懷疑，由於儲存裝置容量太大，可能較易造成Hing機或拖慢情況。小記就此作過粗略試用，喺儲存500MB資料嗰陣，曾試過不停揀歌、播放、暫停，惟獨係更換專輯圖片時，曾出現2-3秒Delay，其他操作依然好順。</p><p>Hi-Fi靚耳筒任你拮</p><p>如果齋插住Hands-free嚟聽歌，似乎白白浪費咗N91嘅音樂分唇！因為跟機唔單止會附送遙控音樂耳筒HS-28，同時仲包埋一隻可戴上頭嘅PX200，音質當然會靚啲，但佢仲特別為航空模式情況下使用，搭緊飛機嗰陣聽歌不知幾爽！另外，N91仲提供咗3.5mm轉插，可以將部手機直接拮落Hi-Fi經喇叭輸出，或者接駁到較高檔嘅耳筒，擺到明Sell靚聲！</p><p>PROFILE</p><p>制式：WCDMA/GSM三頻<br> 體積：113.1×55.2×22mm<br> 重量：164g<br> 屏幕：26萬色TFT芒<br> 通話時間：<br> 240（2.5G）分鐘<br> 180（3G）分鐘<br> 備用時間：<br> 190（2.5G）小時<br> 170（3G）小時<br> <br> 主要功能：內置4GB容量、支援11種音樂格式、聽歌專用掣、專輯封面插圖、WLAN無線上網、200萬像素鏡頭、20倍數碼變焦、藍芽<br> <br> 售賣點：T-OneMobile（26289090）<br> 地址：旺角先達廣場地下G60號</p><p>鏡頭以外</p><p>小記到先達廣場採訪當日，聽Sales講原來勁少舖有入貨，據聞並非因為來貨太少，其實係價錢太貴唔敢入！其中有相熟Sales仲話，起初仲諗住入番10部㖭，點知來貨價比定價竟相差成千幾蚊，都係等佢冧價先入喇！</p></body></html>