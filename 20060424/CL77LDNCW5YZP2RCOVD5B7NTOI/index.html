<html><header><meta charset="utf-8"><title>車路事：萬事得Mazda6豐田Camry　揸愛剛坐要柔</title></header><body><h1>車路事：萬事得Mazda6豐田Camry　揸愛剛坐要柔</h1><p>「這個年頭的新車外觀靚仔、設備齊又豪，全新萬事得Mazda62.3跟新一代豐田Camry2.4Deluxe都照足『吩咐』去做，佢哋兩個各自有賣點，點揀？好簡單，愛駕駛樂趣就Mazda6，要舒適就Camry。」<br><br>記者：鄭達基<br>攝影：陳偉強</p><p>「我決定搵三個同事幫手，從駕駛者和乘客角度睇Mazda6和Camry。」<br> <br> 攝影師Alex：「我鍾意Mazda6，因為尾箱夠大，揸落好好玩！」<br> <br> 平日以「老綿」代步嘅Alex，Mazda6和Camry中，揀選了Mazda6，問他原因：「佢個尾箱夠大囉！我哋做攝影師每日要帶好多器材，有時連矮梯都要帶埋，你話個尾箱唔大又點得呢？」佢仲示範將矮梯放入尾箱，咦，又真係得喎！<br> 跳上駕駛席試車，Alex大讚Mazda6的5前速半自動波和2.3公升引擎是上佳的配搭，因為反應夠快，傾向跑車化的懸掛和車架，走彎時都覺得好定。「至於Camry，佢嗰台2.4公升偈表現都唔差，但佢唔係用半自動波箱，仲有，部車嘅懸掛設定始終以舒適為主，搞到我一上車就無晒『鬥心』，試問我又點會去開快車呢？哈哈！」</p><p>Alex'sProfile</p><p>擁有車牌年期：3年</p><p>記者Chris：「換咗5前速半自動波箱嘅Mazda6，比先前用4前速波箱嗰陣，反應真係好好多！」<br> <br> 曾擁有萬事得MX-5嘅Chris明顯對Mazda6情有獨鍾。「Dennis，先前嘅Mazda6係用4前速Activematic半自動波箱，搞到部車個反應好似你咁鈍，換咗5前速款式後，簡直係脫胎換骨，表現明顯好咗，加埋跑車化懸掛設定，高速過彎都唔會側到好似比薩斜塔咁，仲有佢個Look同車廂鋪排都好Sporty，啱晒我呢啲後生仔嘅口味。」<br> <br> 「Camry真係唔錯，但個樣成熟咗，Mazda6個樣望落後生，我相信一班年輕用家會同我一樣有咁嘅選擇！」</p><p>Chris'sProfile</p><p>擁有車牌年期：11年</p><p>同事Carol：「我覺得Camry坐得好舒服，但我唔太鍾意車廂嘅色調配襯。」<br> <br> 揀無車牌嘅Carol參加呢次試車活動，係想以乘客角度，去揀選自己最喜愛的車。<br> <br> 果然真係無揀錯人，佢一見到Mazda6同Camry，就二話不說跳上車試坐，答案係：「我覺得Camry個車廂闊啲，尤其後座好闊落，張真皮椅摸落去個Feeling又好正，搞到我真係好想瞓番陣；但車廂色調就怪怪哋，如果稍為深色一點會好好多。我又覺得Mazda6張皮椅嘅承托力都唔差。至於兩部車個Look，我都係會揀Camry，因為順眼得嚟又帶點穩重，坐喺車入面唔使怕俾人撩。」</p><p>Carol'sProfile</p><p>擁有車牌年期：沒有車牌，是四門車的乘客。</p><p>記者Dennis：「Camry台2.4公升偈好力又慳油，但個Look就真係要畀啲時間我去適應吓。」<br> <br> 我肯定會揀Camry，因為它擁有我覺得係最好嘅2.4公升直4VVT-i引擎，賣點是好力和慳油；至於Mazda6的一台2.3直4MZR引擎同樣來得好力，但個人覺得它在運轉時還是嘈了一點。車廂鋪排我會選擇Camry，佢豪得嚟設備齊，最緊要係空間感強。論外表，我會選擇Mazda6，因為有型囉！但係我到現在都接受唔到新Camry個Look，睇嚟都仲係要啲時間適應。</p><p>Dennis'sProfile</p><p>擁有車牌年期：8年</p><p>萬事得Mazda62.3規格</p><p>引擎：2261cc直4DOHC<br> 馬力：169ps/6500rpm<br> 扭力：21.5kgm/4000rpm<br> 傳動：5前速Activematic半自動波<br> 查詢：萬事得汽車（28931112）</p><p>供款計算機</p><p>車價：$213,800<br> 首期：$23,176<br> 利率：4.5%<br> 每月供款：$5,128×48期（以HirePurchase計算及只供參考）</p><p>豐田Camry2.4Deluxe規格</p><p>引擎：2362cc直4DOHC<br> 馬力：167ps/6000rpm<br> 扭力：22.8kgm/4000rpm<br> 傳動：5前速自動波<br> 查詢：皇冠汽車（28661020）</p><p>供款計算機</p><p>車價：$239,130<br> 首期：$23,913<br> 利率：5.5%　<br> 每月供款：$5,969×48期（以HirePurchase計算及只供參考）</p></body></html>