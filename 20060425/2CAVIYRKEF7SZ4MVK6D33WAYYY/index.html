<html><header><meta charset="utf-8"><title>特別版《M:I》熱辣登場</title></header><body><h1>特別版《M:I》熱辣登場</h1><p>港版3區<br>與碟舖老闆吹水，傾傾吓發現一個買碟怪現象，若然有新戲上畫，咁啱套戲又係續集，好多時啲客會買番舊作重溫，例如最近有《冰河世紀2》，第一集隻DVD就突然好賣；又或電影頒獎禮的得獎作，好似《如果．愛》同《黑社會》，都會賣多幾隻。講講吓，話題扯到5月頭上映、最近終於有預告片睇的超大作《職業特工隊3》，老闆話如果諗住買碟翻睇第1集，不妨等隻SpecialCollector'sEdition港版3區推出，會加新Bonus，例如會有由電視版至今的40年歷史、重溫第1集兩幕重量級爆炸場面、湯告魯斯及吳宇森訪問等。</p><p>《戀字物語》拼出真愛</p><p>上星期適逢復活節，新碟湧住落場，一口氣介紹近廿隻DVD；熱鬧過後，今個禮拜就歸於平靜，新碟兩隻手數晒，好在都叫做有套李察基爾做主角的《戀字物語》充撐場面，故事環繞拼字比賽同一家人的感情。至於下星期臨近勞動節假期，碟舖預計新碟唔會多，《斷背山》港版3區有機會在下周登場。</p><p>售賣點：（a）DVDPro（23326326）<br> 地址：旺角奶路臣街6E德發商場地庫B4舖<br> （b）數碼影音（28915669）<br> 地址：灣仔軒尼詩道288號英皇娛樂中心地庫25號</p></body></html>