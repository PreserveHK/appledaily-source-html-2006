<html><header><meta charset="utf-8"><title>數碼影音：影完相任意塗鴉　3吋大芒加幾筆扮畢加索</title></header><body><h1>數碼影音：影完相任意塗鴉　3吋大芒加幾筆扮畢加索</h1><p>數碼相機鬥薄鬥平鬥高像素，生產商唔悶用家都話厭。PENTAX話搞搞新意思，將貼紙機最好玩嘅元素加落部新DC度！剛推出嘅OptioT10，兼具市面最熱賣嘅3"大芒，仲係輕觸式設計，不但操作靠支筆嚟篤，連影完相都可即時畫番幾筆，為相片加添好玩新意，發揮你嘅繪畫天份。不論朋友定仇人，影完相肯定大把「手尾」跟！<br><br>記者：許福合<br>攝影：周旭文<br>ImageGirl：Mandy</p><p>最近新機都以3吋芒做噱頭，似乎愈來愈無新鮮感，今次PENTAXT10喺3吋芒基礎上大玩篤芒兼畫公仔，影相就變得有趣味，T10可以話係一部玩得嘅相機！</p><p>手指篤芒操作</p><p>PENTAX喺細機方面，評價一向都唔錯，今次T10一拎上手，第一個感覺就係夠晒硬淨，機身使用金屬物料，普通碰撞都唔怕刮花機身，配以600萬像素CCD，3倍光學及4倍數碼變焦，睇規格已經係中上次選，而且機身重只有19.5mm咁薄，放落牛仔褲隨時拎出來影相都好輕鬆方便。<br> 當反轉機身，更係此機首要賣點，機背出奇地少按掣，只有最基本嘅播放另加Menu掣。原來T10因為用輕觸式屏幕，所以大部份相片設定同功能，都係篤芒嚟進行，最常用係篤左上角標誌，可選擇及更改模式，甚至閃燈是否開啟，都可篤芒更改。跟機有支Stylus筆，不過筆者實際用落覺得仲係用手指篤比較快同準確，弊處係個芒好快會印滿指模！</p><p>替相片整色整水</p><p>當影完相之後，就係此機最好玩嘅地方，當轉入相片重播模式，就可篤入「Palette」內，裏面有好多相片編輯功能，除咗一般剪裁，放大縮細等功能外，選擇「SpecialEffect」就最好玩，裏面「MyDrawing」，可以好似畫畫一樣在相片畫公仔，可選擇顏色，筆迹粗幼，亦內置多個小圖示可加入相片，使用呢啲小圖示要留意，圖示未能轉橫直度或放大縮小，當相片以直度拍攝時，就唔係咁啱用喇！另一個最常用係相框功能，可直接套入多種框架，好玩好多，加上多組色溫特效修改，用家拎住T10，就好似拎住《PhotoShop》出街一樣！</p><p>街坊試塗鴉<br>Mandy：好好玩</p><p>估唔到影相都好似畫公仔咁，好好玩，而且顏色配搭有好多選擇。</p><p>Winnie：Snapshot最啱</p><p>影相影到悶，可以喺相片畫公仔，加上相框，變得過癮好多。</p><p>Dick：構圖重要</p><p>要替相片進行加工，影相時就要預留位置，構圖變得好重要。</p><p>PROFILE</p><p>感光元件：600萬像素CCD<br> 變焦：3倍光學、4倍數碼<br> 記憶卡：SD（內置12MB）<br> 屏幕：3吋輕觸式<br> ISO：80/160/320/400<br> 電源：專用鋰電池<br> 體積：95×59×19.5mm<br> 重量：155g<br> 查詢：捷成洋行（29262987）<br> <br> 查詢：（a）Canon（21702888）　（b）三洋（21936528）</p></body></html>