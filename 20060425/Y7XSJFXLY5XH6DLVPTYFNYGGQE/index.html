<html><header><meta charset="utf-8"><title>當街拖攬　自認親密<br>吳浩康背女友偷嗒朋友妻</title></header><body><h1>當街拖攬　自認親密<br>吳浩康背女友偷嗒朋友妻</h1><p>早前才公開承認與無綫姐仔胡定欣拍拖的吳浩康，上周凌晨背着女友一拖二到銅鑼灣唱K，還風騷地與其中一女在街頭搭膊拖手，表現極其親暱，二人被撞破好事即左右彈開，十分狼狽。這位「第三者」原來正是男子組合EO2成員Eddie的女友，四角感情關係認真錯綜複雜。</p><p>曾被判藏毒罪成又涉傷人案的英皇歌手吳浩康，近日表現低調，加上早前承認與無綫姐仔胡定欣拍拖，表面上似乎已修心養性，不過繼日前成為女子組合2R成員黃婉伶（Race）口中「花心蘿蔔」男歌手嫌疑犯之一，被歌迷勸喻他切勿一腳踏兩船後，私底下吳浩康依然花弗，上周三凌晨更瞞着女友胡定欣，一拖二唱K消遣玩餐飽。</p><p>撞破好事<br>尷尬狼狽左右彈開</p><p>當晚凌晨約十二時，戴黑超及穿上印有Playboy兔頭圖案T恤的吳浩康，由兩名妙齡女郎駕駛平治房車接載往銅鑼灣CEONeway附近，他落車時已笑至「四萬咁口」，明顯心情極佳。與吳浩康同行的兩女均身形纖瘦，其中一女穿白衫及短褲，露出一雙長腿，另一女伴則穿啡色衫襯穿窿牛仔褲，一行三人步往卡拉OK期間，滿臉風騷的吳浩康一手搭着啡衫女伴香肩，另一手拖實對方手仔，言談甚歡，態度十分親密。<br> 但當吳浩康在溫柔鄉享受之際，有記者忽然從路旁衝出拍照，吳浩康與啡衫女伴即分頭彈開，女方以手遮面，並貼近同行的白衫女子，狀甚尷尬，而擠出牽強笑容的吳浩康則狼狽地匆匆走進卡拉OK，兩女頭耷耷尾隨。</p><p>親教泰拳<br>「𠵱家佢唔敢同我玩」</p><p>記者發現吳浩康所攬的啡衫女伴，原來正是男子組合EO2成員彭懷安（Eddie）的女友Cara，另一女伴則為模特兒Christine。兩個月前，本報曾拍得Eddie與Cara親熱箍頸返男方大埔寓所過夜，豈料與Eddie份屬老友的吳浩康竟敢當街「勾義嫂」，一腳踏兩船之餘更是罪加一等。<br> 對於又攬又拖Eddie女友，吳浩康昨日在電話中回應說：「個女仔係Eddie嘅好朋友，嗰晚Eddie有嚟唱K，佢有嘢做遲咗，你哋見佢唔到啫。我哋成班都係friend，好普通，又唔係博佢懵，佢（指Cara）都有跟我學泰拳㗎。」問吳浩康會否擔心被指勾義嫂？他即說：「我有女朋友㗎！但個女仔俾人咁影，𠵱家佢都唔敢出街，亦唔同我玩，我都唔好意思，影響到朋友。」吳浩康又聲稱Eddie絕不會有所誤會，至於有否向女友胡定欣報案？他只說：「佢知㗎。」</p><p>大呻走寶<br>「我唔喺度冇得上報」</p><p>吳浩康自稱與Eddie女友如此好感情，為何被拍照時二人會心虛彈開？他說：「人哋唔係藝人，正常都會彈開啦，我哋係好親密嘅朋友，但都擔心啲動作會令人誤會，我當佢係男仔friend，嘻嘻哈哈，真係要追一個女仔就唔會喺銅鑼灣做呢樣嘢啦。」<br> Eddie昨日亦在電話中說：「我嗰晚都有去唱K，阿Deep（吳浩康）都有同我講，話：『死啦！被人影到。』搞錯呀，被人影晒，我又唔喺度，冇得上報紙！講真呢排我哋成日一齊玩泰拳，諗住一齊參加三項鐵人賽，個女仔鬼妹仔性格，佢喺外國返嚟嘅，好男仔頭。」<br> 問Eddie會否提醒女友在公眾場所收斂熱情？他說：「佢係我好朋友啫，喺香港攬攬錫錫好似好大件事，鬼叫佢係鬼妹仔咩？我就扮鬼仔，冇問題呀。」再問Eddie會否呷醋？他笑說：「點會？friend就係friend啦！」<br> 採訪、攝影：娛樂突發組、朱倬誼</p></body></html>