<html><header><meta charset="utf-8"><title>　　警隊前一姐過檔私隱署 - 李八方</title></header><body><h1>　　警隊前一姐過檔私隱署 - 李八方</h1><p>個人資料私隱專員公署搬咗新office冇耐，最近仲請咗個猛人加盟，做副個人資料私隱專員，佢就係前警隊一姐施關綺蘿。Madam噚日啱啱返工，佢今年一月先離開警隊，得到公務員事務局批准，畀佢喺呢段過冷河期間以合約形式加入私隱署，到八月先正式簽份三年長約。Madam話自己過檔嘅人工大打折扣，份長俸又會暫時凍結，佢笑笑口話自己退而不休，其實為庫房慳咗一大筆錢，嘩，咁又真係幾大犧牲喎。私隱專員吳斌話，Madam過檔後會負責調查投訴工作，連警監會網上洩漏個人資料事件都會查埋。政府一向強調警監會係獨立機構，同警務處冇關係，咁呢位前警隊一姐加入調查事件，實唔驚俾人話自己人查自己人啦！<br> <br> <br> 爆料熱線：29290000、27860099<br> 報料傳真：26239278<br> 報料電郵：pf_lee@appledaily.com</p></body></html>