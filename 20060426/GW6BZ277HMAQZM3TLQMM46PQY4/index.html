<html><header><meta charset="utf-8"><title>食環處：食飯送禮請食壽司　今日秘書大晒</title></header><body><h1>食環處：食飯送禮請食壽司　今日秘書大晒</h1><p>無「會計節」，又唔聽見有「文員節」，連個個月出糧畀你個老闆都無「波士節」慶祝，但偏偏今日就係「秘書節」，可想到秘書喺公司係幾咁重要。老闆身在何地何時開會，秘書隨時清楚過老闆娘。唔理平時佢鋤指甲多定傾電話講是非最叻，關係咁親密，無功都有勞，今日係時候慰勞一下秘書小姐。雖然秘書節喺香港唔係好多人理，但有幾間酒店餐廳都為秘書節準備好，有禮物送又有免費前菜，一日咁多，同秘書小姐撐枱腳都幾高興吖……如果靚嘅話。<br><br>記者：馬慶武　攝影：譚盈傑、何家亮　Model：Carrie（Salvador）</p><p>Lunch<br>食飯送Bvlgari禮品包</p><p>特設秘書節午餐餐譜，三道菜之中前菜及主菜都有兩款供選擇，收緊身嘅秘書可以清淡啲Order三文魚銀鱈魚薄切當前菜，主菜再嚟香煎海鱸魚；至於豁咗出去嘅大食秘書亦可以有湯有肉，野菌寶仙尼菌湯配澳洲羊架伴千層Portabello菇菌就一定飽肚。最開心係惠顧嘅秘書每位都可獲贈Bvlgari禮品一份，有香水有梘液，重係名牌，都算係咁。三道菜式午餐每位$300，除番條數，一年食一次每日都唔使一蚊，唔係咁孤寒吖嘛？老細！</p><p>野菌寶仙尼菌湯</p><p>稠濃嘅湯內有粒粒野菌碎，細食者飲完呢個湯都可能好飽。</p><p>香煎澳洲羊架伴千層Portabello菇菌</p><p>蓬萊主打係香港少見嘅澳洲菜，所以用嘅係澳洲空運到港嘅羊架。不過講到最有心思係個千層菇，外觀精美，自然食「肉」大增！</p><p>蓬萊餐廳及酒吧（27312880）<br> 地址：尖沙嘴東部麼地道70號海景嘉福酒店1樓<br> 價錢：每位$300（秘書節優惠只限12:00nn-2:30pm午餐）</p><p>Lunch<br>與老闆同行　壽司免費</p><p>九龍香格里拉NADAMAN高級格局，好少會搞優惠推廣，估唔到今次對秘書們咁好，只要同老闆兩個人嚟食午飯，就會送上一碟原價$120嘅壽司。分別有酥炸軟殼蟹壽司卷、鮮蝦天婦羅壽司卷、豚角煮壽司卷、加州卷4款任揀。禮物啱唔啱心水好主觀，送碟壽司食落肚最實際。</p><p>a.季節燒八寸$350（午市價錢）</p><p>NADAMAN最出名係懷石料理，而呢款就係用時令材料做嘅迷你懷石料理，主打係新鮮龍蝦。</p><p>b.刺身拼盤$600</p><p>以時令海產為材料，所以每次嚟都可能有新驚喜。以$600呢個份量嚟睇，質素一如所料地高。</p><p>c.加州卷</p><p>原價$120嘅加州卷𠵱家只要與秘書二人同行即可免費享用，以NADAMAN嘅級數，實在抵！</p><p>NADAMAN<br> 地址：尖沙嘴麼地道64號香格里拉酒店B2<br> 電話：27338751<br> 營業時間：12:00nn-3:00pm、6:30pm-10:30pm（優惠只限午餐時段）</p><p>Dinner<br>中菜任食平價按摩</p><p>秘書節係西方嘢，但係香港大多數秘書都係中國人，所以都有酒店中菜廳推出中菜秘書餐。唐宮呢個秘書餐唔係午餐，等老細同秘書唔使食完急急腳返公司做嘢，任點任食菜式雖然同平時一樣，但秘書趁今日嚟就會有獎品。獎品以量取勝，有絲巾、香味蠟燭，不過最啱秘書用嘅應該係按摩優惠券喇！</p><p>椒鹽鳳尾蝦</p><p>北京譚家菜菜式，蝦新鮮肉爽彈。雖然蝦仔好細隻，但任叫任食，可以叫多幾碟補番條數。</p><p>桃仁腰花</p><p>馳名敦煌菜，豬腰質地非常爽滑，味道帶點微辣，可以辟除豬腰嘅腥味。</p><p>唐宮（27611711）<br> 地址：窩打老道75號京華國際酒店2樓<br> 營業時間：6:30pm-10:00pm（晚餐供應時間）<br> 價錢：每位$228</p><p>街坊點睇秘書節</p></body></html>