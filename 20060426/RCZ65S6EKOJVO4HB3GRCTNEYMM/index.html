<html><header><meta charset="utf-8"><title>電腦新產品：日系機插水燒雙層八千有找</title></header><body><h1>電腦新產品：日系機插水燒雙層八千有找</h1><p>講起處理器，第一時間想起Intel同AMD兩大巨頭，於筆記簿電腦上，Intel嘅CoreDuo攻勢綿綿不絕，不過AMD亦不乏精打細算嘅支持者。標榜日系貴族嘅NEC，再配備抵玩見稱嘅AMD處理器，纖薄機身型爆鏡，都只係$7,990，仲要畀你燒埋雙層DVD，真係要嚟Backup都抵啦！<br><br>記者：許福合<br>攝影：周旭文</p><p>NEC電腦於日本本土取得唔錯成績，其中一個原因必定係設計着重外表，即使無獨特功能加入，A2200相信即使放喺電腦場中，仍然可吸引買家目光，加上價錢吸引抵玩，值得考慮！</p><p>靚芒夠煞食</p><p>A2200機身以銀色為主，配上顯示屏使用黑色邊框，15吋屏幕，機身都唔算大部，重量為2.9kg，以近似規格機種相比，體積同重量都可接受，而整體設計好有日系機風格，外形相當討好。此機另一個焦點，就係顯示屏，筆者第一眼見到覺得特別靚，畫面字體同圖案好「實淨」，唔會有曚查查嘅感覺，相信係用上SuperShineView技術嘅原因，另外可視角度亦特別大，即使打側到近機身邊框，仍然可清楚見到畫面，亦無變形情況，足證顯示質素！用上個靚芒本來對打機睇戲有好大優勢，不過顯示卡只係用上SiS760，就略為不足。</p><p>AMDSempron價錢抵玩</p><p>此機還有另一大賣點，就係價錢以新機來講，真係超抵，先睇A2200硬件規格，採用AMDSempron3000+流動型處理器，核心速度為1.8GHz，相對於同級Intel系列Notebook，NEC一般亦要由9千多開賣，而功能到性能表現，其實相差無幾，另外與另一日系品牌東芝推出M100比較，M100使用CoreDuoT2300（1.66GHz），記憶體就用上512MB，但售價就貴咗4千多，足見用AMD處理器，用家可慳番唔少錢，而性能亦唔差太遠，另具備有3DNow!、802.11b/g無線網絡支援，都算齊全。硬碟方面，A2200用上80GB容量，唔夠放仲可以燒成DVD，內置DVDSuperMultiDrive，兼容度高之餘，更可作雙層燒錄，一次燒8.5GB資料。</p><p>用家意見<br>Frankly只擔心熱量</p><p>聽落個價錢真係幾吸引，不過AMDCPU以熱量出名，最怕有過熱問題。</p><p>Samuel抵過買Desktop</p><p>一部賣$7,990，比買Desktop連LCD仲要抵，而且可以拎住周街用。</p><p>PROFILE</p><p>處理器：AMDSempron3000+（1.8GHz）<br> 記憶體：256MBDDR<br> 硬碟：80GB<br> 光碟機：雙層DVDSuperMulti<br> 屏幕：15吋<br> 顯示卡：SiS760<br> 體積：330×268×36.5mm<br> 重量：2.9kg<br> 查詢：NEC（27955333）</p><p>鏡頭以外</p><p>日系一向以「和」為貴，但今次NEC一反常態，幾千蚊仲燒埋雙層DVD，搞到小記心思思想換部日系靚機！</p></body></html>