<html><header><meta charset="utf-8"><title>Nseries新機三味320萬像素新手攝王</title></header><body><h1>Nseries新機三味320萬像素新手攝王</h1><p>拎住部燒錄式DV機周街開「Cam」，拍完再Burn落碟慢慢歎，咁樣過導演癮似乎幾爽！不過，除咗DV機之外，原來手機亦即將引入呢項分唇！講緊嘅就係Nseries新作──N93，諾記日前舉行全球發布會，宣布N93唔只具備現時最勁嘅3×光學變焦，仲能夠攝錄出DV級高質影片，再加埋新加盟《Adobe》電腦剪片程式，一經剪接、影片即燒錄成DVD，過程勁簡單；正是有DV咁嘅功能，DV反而冇佢咁輕巧，勁！<br>記者：陳國輝<br>攝影：陳盛臣</p><p>自從喺舊年年底宣布咗NseriesN71、N80及N92之後，今次再公布多三款新作，包括行3G制式嘅N73、N93以及2.5G嘅N72。其中N73及N93同樣配備320萬像素蔡司認證鏡頭，擺明力Sell拍攝功能；至於外形與N70極為相似嘅N72，則注入新色殼並主打國內2.5G市場。當晚由於全球同步關係，中、港、台及外地記者，總數加埋約二百人，場面墟冚！</p><p>N93　3×光變拉近冇走樣</p><p>推出日期：今年7月<br> 好多人第一眼覺得N93勁有N92影子，但其實分別幾大！講到最搶，首選係配備咗CarlZeissOptics認證鏡，佢唔只達到現今最強320萬像素，仲提供3×光學變焦，拉近影人或拍風景，更見實淨滑溜，規格比「機王」SX833更厲害；至於將機身扭擰後，即變身成一部DV，能以640×480解像度去攝錄每秒30格嘅60分鐘影片，畫面清之餘仲夠晒流暢；N93亦繼承N92電視功能，支援DVB-H技術，不過本港暫未落實推出呢項服務嘅日期。</p><p>Profile<br> 制式：WCDMA/GSM三頻<br> 體積：118.2×55.5×28.2mm<br> 重量：180g<br> 屏幕：26萬色芒<br> 通話時間：約300分鐘<br> 備用時間：約240小時<br> 主要功能：320萬像素蔡司認證鏡頭、3×光學變焦、MPEG-4VGA攝錄模式、附加DVD燒錄軟件、DVB-H手機電視制式、miniSD卡<br> </p><p>N73　全球最輕320萬像素</p><p>推出日期：今年7月<br> N73同N93一樣，配置320萬像素鏡頭，但外形卻作出180度大變身！其19mm厚度唔止薄過同系師兄N70，重量更120g有找，比較同級拍攝手機嚟講，絕對稱得上全球最輕！手感啱港人口味之餘，機身仲採用旗下罕見嘅米白搭橙紅色，潮味十足，再加埋機頂、機底各置一隻立體聲喇叭，啟動音樂播放器後，即變身成迷你Hi-Fi仔。機內設置《AdobePhotoshopAlbum》及《Lifeblog》軟件，能夠將拍低嘅相片經修輯後，再放上網誌，供老友一齊分享。</p><p>規格：WCDMA/GSM四頻、26萬色芒、雙立體聲喇叭、320萬像素蔡司認證鏡頭、自動對焦、AdobePhotoshopAlbum3.0StarterEdition</p><p>N72　玩新色轉戰國內</p><p>推出日期：今年6月（國內）<br> 從分唇睇，N72應算係N70改良版。特色在於機殼經重新設計，除按鍵布局唔同，仲新增粉紅及鋼琴黑兩種顏色，同時內置Yahoo網上相簿，可將相片掟上網與友共賞，夠方便！<br> 規格：GSM三頻、26萬色芒、200萬像素鏡頭、粉紅及鋼琴黑機殼、支援RS-MMC卡</p><p>鏡頭以外</p><p>記者會當晚，本地傳媒坐上一架左軚旅遊巴，由金鐘出發到數碼港，唔知係咪司機揸慣大陸線，唔多熟路，更以巴士車速行駛，卒之遲成十幾分鐘，錯過咗開幕一刻，有啲可惜。</p></body></html>