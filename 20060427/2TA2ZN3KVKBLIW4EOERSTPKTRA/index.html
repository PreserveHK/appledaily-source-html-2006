<html><header><meta charset="utf-8"><title>數碼影音：叉電快過沖杯麵　3分鐘聽3粒鐘</title></header><body><h1>數碼影音：叉電快過沖杯麵　3分鐘聽3粒鐘</h1><p>現時手機、DC、MP3機、PSP、NDS……已經成為唔少人出街必備物品，不過咁多裝備要叉電時都幾麻煩；大頭蝦如筆者嘅，相信經常都會遇到漏叉情況，「出前一叉」已經成為好多人生活習慣，以出街前十數分鐘時間「急叉」，當然都係以冇電收場啦！SONY新推嘅MP3機——NW-E005F，可能就係睇準大家呢個壞習慣，推出了超強急叉的「3分鐘聽3粒鐘」功能，真係隨時快過大家沖個杯麵！<br><br>記者：許福合　<br>攝影：何家亮　<br>ImageGirl：Yuki</p><p>（5月初推出）</p><p>抄歌叉電慳時間</p><p>今次SONY推出E系列完全從用家角度出發，事關當用家使用「3分鐘快速充電時」，播放時間亦可有3小時，與一般MP3機8-10小時相比，雖然就短咗啲，不過以香港地理環境，就算由港島最邊陲的赤柱，搭公車到極北的羅湖都唔使你3個鐘啦！只要返到公司或有電腦的地方，又可以快叉「3分鐘聽3粒鐘」，所以電量絕對源源不絕！<br> 另外，如果用家真係有長途需要，此機還配備有傳統的充電模式，這大可稱之為「慢叉」，慢叉其實亦絕不慢，1個鐘亦可叉滿，若用能源節省模式，最長可播放28小時，亦非一般MP3機可比！</p><p>實測！真3個鐘！</p><p>叉電時間：3分鐘<br> 播放時間：3小時17分<br> 新機落地，當然要試佢個3分鐘叉電功能！不過機身容量最低都成1GB，經電腦入滿歌都已經使咗我5分50秒（967MB），正是叉電仲快過我抄歌！為測試準確性，只好先耗盡這「５分電」。<br> 在第二輪測試中，筆者以秒表計算作3分鐘叉電，感覺是機身稍微見熱，不過尚可接受；一拔出USB插口，就以連續播放方式測試，中途亦甚少按鍵，大約聽了3小時17分鐘左右，才出現LowBattery，SONY今次真係冇吹水喎！</p><p>顏色多選擇</p><p>E系列外形其實唔算特別，甚至有啲老土，與一般USBFlashDrive好相似，亦保留開蓋內置USB插頭設計，可以直接經USB接駁電腦；容量分別有1GB（NW-E003F/粉紅色、藍色、紫色、黑色同青綠色）同2GB（NW-E005F/黑、紫）兩個版本。<br> 機身略為透光，再配以屏幕顯示資料，不過屏幕亮度睇來就唔多足夠，若然喺戶外使用，以肉眼來講都幾難睇見，所以要選擇歌曲或設定，就要回到較暗位置。E系列能夠支援播MP3、ATRAC和WMA，隨機已經跟埋《SonicStage》讓用家轉換格式，同時當然不會缺少USBFlashDrive同FM收音功能，插入電腦後可當流動硬碟使用。</p><p>Profile</p><p>容量：1GB（NW-E003F）/2GB（NW-E005F）<br> 音樂格式：MP3/ATRAC/WMA<br> 電源：內置鋰電池<br> 其他功能：收音機、USBDrive<br> 體積：24.8×79.0×13.6mm<br> 重量：25g<br> 查詢：SONY（23452966）</p><p>鏡頭以外</p><p>當筆者要開機時，竟然發覺全無反應，最後研究一大輪，原來電池用盡，起初還擔心無電如何影相呢？還好有Notebook傍身，當插入後還在看Menu內如何快速度叉電時，就見到電池已經叉滿標誌，估唔到又會咁快！</p></body></html>