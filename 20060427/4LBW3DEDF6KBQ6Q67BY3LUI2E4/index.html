<html><header><meta charset="utf-8"><title>林基是但噏：再加…搭地鐵都唔益你</title></header><body><h1>林基是但噏：再加…搭地鐵都唔益你</h1><p>唉，早幾日聽新聞話國際原油價格，又再創近年新高，突破75美元一桶之後，心諗油價肯定都好快升㗎喇；點知話口未完，油公司出手帶頭加價，其中，華×石化的超級無鉛汽油，將出倉價加三毫，令油價有機會加到$14.16，我的反應只得一個：「你無嘢呀！」<br>上次我已經喺呢個欄到同大家講過，各家油公司常以原油價格暴升和中東局勢有不明朗因素影響去加油價，到原油價格下跌嗰陣，又唔見佢會即刻減番畀你喎，加三次價都唔知減唔減到一次。單以呢個月計算，各大油公司調高售價已多達三次，再係咁落去，睇嚟每公升$15會喺可見的將來發生。<br>唔減稅唔緊要，我真係好想問吓有關當局，究竟你哋有無諗過制訂一些法規去管制油公司，又或者讓市民大眾都可以使用石油氣車輛（政府話香港未有足夠配套畀私家車入石油氣喎），甚至為一啲以慳油環保為號召的混能車輛，提供一些稅務優惠呢？唔好成日搵藉口先得㗎。<br>這些措施除可為本港的環保盡一分力外，也可幫車主慳番唔少油錢，留番嚟促進一下香港經濟都好吖！至於現階段，我諗我會開始轉行走去搭地鐵返工或坐巴士，時間雖然會耐啲，但最少我可以慳唔少，唔使成份糧畀晒油公司吖！<br><br>記者：鄭達基</p></body></html>