<html><header><meta charset="utf-8"><title>女人街：家居博覽　蛇餅再現《蘋果》讀者獨家抽15萬家電</title></header><body><h1>女人街：家居博覽　蛇餅再現《蘋果》讀者獨家抽15萬家電</h1><p>新一代家居展每年搞兩次，聽日又嚟，又係港人發揮「唔買都嚟睇吓」千祈咪蝕底精神嘅時候。以師奶為首嘅一家大細仲未去到悶？未！次次有新貨登場唔在講，最重要都係有獎抽有免費着數。今次獎品總值超過15萬蚊，仲只限《蘋果》讀者參加，即係剪低印花放入抽獎箱就得，唔使早兩晚爭定頭位迫餐飽，純粹睇運仔。鎖定超平貨、度定攞免費着數之前，仲有大把人同你一齊發中獎夢，揀定第一志願，諗吓都開心！<br><br>記者：馬慶武<br>攝影：何家亮<br>Model：PC、Katie</p><p>Vicky：我對傢俬無乜要求，不過睇落呢次家居展嘅貨色的確平好多，最緊要唔係將價就貨，如果得閒我都會去，反正出咗糧！</p><p>逾$15萬獎品　街坊鍾意乜</p><p>Sofa　幾十款訂做布梳化65折</p><p>又係梳化咁悶？梳化係每個舒適家居必備嘅傢俬，而且貴吖嘛！唔通介紹個平10蚊嘅百幾蚊書架畀你會開心咩？今次家居展主打介紹兩個攤位，就係茲曼尼梳化同@Home自我．家，前者有最新自選布料製梳化以65折發售，款式多，布嘅圖案仲多達幾十款；而@Home就係歐化傢俬嘅YoungLine，歐洲年輕名牌梳化、床都有得減，準備裝置潮人家居嘅就千祈咪錯過。</p><p>LCD　陳列品LCD減過萬蚊</p><p>新屋入伙要買電視嘅話，都應該唔會再諗買四方果電視，係時候Upgrade換部LCD喇。嫌貴？可以考慮吓買部陳列品，筆者睇過真身，無花無爛，只係Display過一段時間，但係價錢就平足一萬蚊有多，話晒係日本名牌，應該幾襟嘅，無咁快壞啩？充得過！</p><p>HitProducts　全城最Hit產品送贈品</p><p>買完實用嘢，係時候買吓啲無咁等使嘅嘢，例如呢排度度見人騎上去狂un嘅騎馬減肥機，仲有又係新鮮熱辣勁sellwideangle功能嘅數碼相機。雖然呢類新貨無得減價，但係唔使失望，因為都有着數𠱁番你。喺會場即場買又送足部按摩機又送記憶卡相機袋，橫掂都使開錢喇，唔爭在啦！</p><p>Others　其他推介</p><p>新業主有着數</p><p>經濟復蘇嘛，Keep住有新業主「出世」，要買嘢要裝修仲要記得帶埋floorplan，因為今次除咗繼續提供免費室內設計服務外，仲有埋按摩浴室、傢俬、窗飾、智能防盜嘅設計服務，全部唔迫你幫襯，但求幫你度身訂做新屋企。另外未收樓嘅準業主亦要注意，因為展覽會每日嘅3點正都會舉行收樓講座，教你收樓有咩要注意，隨時住一世，聽吓專家意見梗係最穩陣。</p><p>《蘋果》讀者有禮收：總值超過15萬<br>禮品名單</p><p>＊EpsonStylusRX430多功能彩色打印機$1,188<br> ＊PLC專業門鎖兩套每套$3,780<br> ＊家居智能防盜系統一套$6,880<br> ＊家庭燈飾兩套每套$11,177<br> ＊樂思富絲絡雅柔紗簾標準型兩套每套$8,000<br> ＊Grohe淋浴板一套$8,200<br> ＊PhilipsDVDR3360_70HDVDR機一部$4,280<br> ＊樂聲牌DMR-EH60DVD錄影機一部$5,690<br> ＊歐化傢俬歐化寶2000Plus床褥一張$1,588<br> ＊Olympia最新無線電話4個每個$1,188<br> ＊Amytel藍牙耳機5個每個$980<br> ＊新款無線電話3部每部$1,330<br> ＊無線耳筒1個每個$980<br> ＊SunriseShower浴門兩套每套$3,000<br> ＊SunriseShower花灑柱一套$3,000<br> ＊Match-N-Glo晶彩遙控燈掣40套每套$99<br> ＊馬仙尼3座布藝梳化一張$3,500<br> ＊太空枕15個每個$138<br> ＊品格牌消毒碗櫃1部$1,280<br> ＊華帝牌座枱式煮食爐4部每部$2,180<br> ＊SimpleLiving木製家具4件及時尚擺設200件總值$10,000<br> ＊奇勝E3000都會系列開關掣及插座2名每套$1,000<br> ＊萊森全套浴室磁磚1名$1,488<br> ＊Richform飲用水設備1套$2,180<br> ＊Safewell家居保險箱4個每個$688<br> ＊UJI床單連枕袋套裝12套及咕𠱸75個總值$5,000<br> ＊住+居室高級骨瓷4套每套$1,800<br> ＊柏裕燈飾：廳燈2支及房燈2支總值$1,292<br> ＊WorldChannel不銹鋼閘連防盜器1個$2,800<br> ＊美心門1道$4,500<br> ＊RockTrading健康產品$1,400<br> ＊御醬坊特級醬油24支每支$30</p></body></html>