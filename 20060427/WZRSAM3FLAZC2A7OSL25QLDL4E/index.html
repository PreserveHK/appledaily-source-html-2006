<html><header><meta charset="utf-8"><title>南華降班 - 左丁山</title></header><body><h1>南華降班 - 左丁山</h1><p>好耐冇留意香港足球，上星期日睇報紙先至知道足球老牌班霸南華會，竟然要打甲組護級戰，大感意外。南華自戰前到戰後，稱雄足球圈六七十年，芸芸球會中，無出其右，過往與南華爭雄嘅老牌球會如中華、光華、東方、傑志、星島、警察、巴士（九巴）等等，好似只有傑志仍然見到面，其他唔見晒影，至於愉園、東昇，係六十年代先至出現嘅啫。<br>南華對公民一場護級戰，竟然吸引到三千二百名球迷入場，多觀眾過冠軍爭奪戰，可見南華球迷眾多，唔捨得南華降班。卒之南華與公民打和一比一，南華要降落乙組，教球迷不勝唏噓，擁躉喊到出聲。南華會應該係所有甲組球隊之中，最有組織，最有歷史傳統嘅一家，南華現時啲領導人，乜孤寒成咁，唔肯出錢建立一支強隊呀？</p><p>最近ESPN足球評述員黃興桂「白頭宮女說玄宗」，憶述佢伯爺與五十年代富商陳南昌決意復興「中華會」，向南華挖角，想搶走香港之寶姚卓然。點知南華聽到情報，出動會方高層/富豪馮漢柱（馮國經、馮國綸兄弟之父親）到啟德機場接機。南華球員南遊回來，姚卓然一踏出接機大堂立即俾馮漢柱接上私家車，送佢四萬元作留隊費。在一九五幾年，四萬元可以買至少兩層樓，姚卓然於是大受感動，留番喺南華，而中華會重振聲威不成，自此一蹶不振。<br> 南華當年有三條煙姚卓然、何祥友、莫振華，加埋牛屎黃志強、球王李惠堂之子李育德，組成全港最強前鋒線，年年係奪標大熱；主力球員之中，除咗何祥友與高保強之外，大部份選擇代表「中華民國」打國際賽，攞過一九五八年東京亞運金牌。而何祥友對香港忠心，後來港英政府頒過勳銜畀佢（好似係MBE）。呢啲光輝往事，老球迷津津樂道，至於後來仇志強、蔡育瑜時期嘅南華，與精工、寶路華相比，佔唔到乜嘢優勢啫。<br> 香港南華降班，相等於英超曼聯降班，香港甲組足球苟延殘喘好耐，冇咗南華，點樣翻生呢？</p></body></html>