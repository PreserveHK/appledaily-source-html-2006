<html><header><meta charset="utf-8"><title>Hea：藤原浩Woven再變種Nike晒世界盃8旗</title></header><body><h1>Hea：藤原浩Woven再變種Nike晒世界盃8旗</h1><p>係人都知「FromStreetToStadium」解作「由街邊踢到入球場」，其實有邊個球星唔係由街場起家？如果大家想了解咩叫「jogabonito」（踢出漂亮），就更加要留意一下Nike齊集世界頂尖藝術家為世界盃而舉行嘅呢個足球文化藝術展。繼4月6日米蘭舉行全球揭幕展後，香港由即日起至5月21日去D-mop都有得睇。世界級潮友如Stash、Misha、Rostarr、Bless、Mr.Cartoon同OsGemeos等都一一拔刀相助，唔理係咪足球Fans，點都要去撐一撐場啩！<br><br>記者：羅灝汶<br>攝影：周旭文、羅灝汶</p><p>11Bearbricks晒冷</p><p>今個展覽唔止睇Nike鞋咁獨沽一味，由於今次藝術計劃有多位世界知名Artist做後盾，如Bless、Stash、Boogie、Misha、Mr.Cartoon、DanijelZezelj、OsGemeos、Delta、Rostarr、NunoValerio等，所以他們設計的一系列以「國家」作概念的Artwork再聯同Nike、MedicomToy合作推出的國家版1000%Bearbricks亦於展覽中一併展出，襯托出街頭文化結合足球的展覽主旨。</p><p>世盃FootscapeWoven有擺冇賣</p><p>整個展覽總共有8對未公開發售的Nike波鞋，除咗25周年力谷的6對AirForce1世界盃別注版外，藤原浩CrossoverNike搞嘅FootscapeWoven絕對係全場焦點。話說上年度藤原浩率先穿上由他親自設計嘅HTM版AirFootscapeWoven，當中分別有3種色：黑白、卡其及粉藍，每色全球限量發售60對。當時喺日本，Nike以抽籤形式發售，真係有錢都未必買到。<br> 有見及此，今次Nike採用藤原浩設計的AirFootscapeWoven概念製作出8款世界盃別注版，分別有巴西、美國、墨西哥、荷蘭、葡萄牙、克羅地亞、澳洲與南韓8款，而香港行貨僅分得澳洲同南韓兩色。據官方消息透露，由於香港配額極少，相信推出後有機會成為爭「炒」對象。大家不妨在5月中落水貨舖碰運氣，睇吓會唔會返多幾隻色呢！</p><p>世盃AF1為25周年鋪路</p><p>今次展覽主角除咗兩款AirFootscapeWoven外，當然唔少得6款世界盃別注AirForce1，分別有巴西、韓國、墨西哥、荷蘭、葡萄牙及美國。點解要用AF1？之唔係為咗下年AF1嘅25周年鋪路！今次的別注AF1全部採用漆皮設計，每對鞋顏色鮮艷，離遠睇真係好鬼似Nigo嘅BapeSta系列，所以話波鞋界設計，永遠都係殊途同歸。</p><p>（全部六款足球國家隊AirForceI會於5月2日起於D-mop有售，定價$799）</p><p>水貨舖：世盃不及HTM</p><p>瓊華水貨波鞋店HEADCOACH店員話：「我哋認為呢次展覽推出嘅鞋款應該唔太炒得，特別係AF1系列。首先AF1來貨定價低，根本冇可能將價錢提高；另外要睇番推出之後多唔多貨，如果外國多人搵先會炒得起。AirFootscapeWoven方面同AF1系列一樣，都係定價低，而且只係世盃別注唔係真正HTM嘅鞋款，所以只會炒上千多元。相反HTM版就炒硬，估計炒到近$3,000啦！」</p><p>FromStreetToStadium展覽<br> 日期：4月25日至5月21日<br> 地址：銅鑼灣京士頓街8號D-mop<br> 電話：22034130</p></body></html>