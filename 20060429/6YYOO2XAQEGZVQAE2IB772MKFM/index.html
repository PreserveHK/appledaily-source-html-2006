<html><header><meta charset="utf-8"><title>玲姐再臨：GARCONS游擊店重開Futura限定版又炒過</title></header><body><h1>玲姐再臨：GARCONS游擊店重開Futura限定版又炒過</h1><p>繼新加坡GARCONS游擊店成功續約1年，香港這間也同樣繼續有得玩。今次重開，跟第一次明顯的分別，是主催開店的SiLLYTHING今勻有更大自主權。由店子裝修風格、限量別注產品設計等方面，都話得事好多；開店限量版產品更被水貨界鎖定為必炒項目，講明會一早去排定隊掃貨咁話。鐵定今日下午2時重開的CdGGuerrillaStore，係咪真係一如UNDERCOVER香港店或BapeStore掀起水貨界掃貨風，幾個鐘頭後自有分曉。<br>記者：吳小明<br>攝影：陳盛臣、譚盈傑</p><p>總監督開腔講新店</p><p>今次游擊店重開將一分為二，一面賣玲姐旗下各線產品，另一面則是SiLLYTHING的專櫃。全店的裝修設計由SiLLYTHINGTK氏愛將夏侯露茜（Irene）一力負責，全店充滿着Irene喜愛的東西，例如波點（Dot柄）圖案、碎花牆紙。「要跟第一年游擊店有所分別，略作改動是少不免，不過玲姐開游擊店的原意是盡量不改動舖址的原貌，所以今次新店也保留不少上次的裝置，如玫瑰花海由地面搬上天花、白色大閘原封不動等等，而大鏡、燈飾及吊扇等家具全部都是SiLLYTHING舊有物資循環再用，符合游擊店本意，運用最少資源讓大家認識GARCONS。」</p><p>Futura炒硬</p><p>一如SiLLYTHING慣常做法，新店開張必有限量別注貨色，今次不做T恤，將CdGShirt過季的恤衫重新加工，不再由SiLLYTHING品牌擔大旗，找潮界紅人Crossover意料中事，每款限量多少秘而不宣亦是意料之中，今勻是上晒神枱已經賺到肚滿腸肥的StreetArtistFutura交叉CdG，閒閒哋「撩」幾筆已經有得大炒特炒，值咩？</p><p>Dot柄更靚</p><p>個人意見，愛玲姐愛CdG的當然吼這批加工Dot柄恤衫，一來舊款CdGShirt本身夠靚、二來Dot柄亦是玲姐常用SignaturePrint、三來價位定得合理甚至叫平；千三四蚊可以買到CdG恤衫，你估5、6年前呀？</p><p>CdG各線新貨</p><p>重開店亦會返一批CdG新貨，例如JANCdG是去年於東京開的一年限定店，剛結束。由玲姐賞識的比利時新人JANdeCock（個名好鬼馬吓）設計，以眼仔作Logo，頗有趣，質料亦不俗。另有HOMMEPLUS新線Evergreen，顧名思義是主打經典長青款式。</p><p>Shoplist：<br> COMMEdesGARCONSGuerrillaStore（28816050）<br> 柴灣嘉業街18號B座地下UnitG後門</p></body></html>