<html><header><meta charset="utf-8"><title>上車落車：嘩！10萬銀賺8000萬</title></header><body><h1>上車落車：嘩！10萬銀賺8000萬</h1><p>今日冇市，行文用口語。97年尾，亞洲金融爆發之後，好多地方嘅股市已有燶味。當時若然不幸或不慎買入蛇蟲鼠蟻股，10萬銀今日可能得番一兩萬。但若然有幸或有運買中1隻超級爆棚股，今日腳仔搖搖，唔使do都得。<br> ■邊隻股票咁超級爆棚？<br> 唔係Microsoft；Microsoft97年11月至今只係升得1.4倍。亦唔係美國Yahoo；美國Yahoo的確好勁，期內飆升9.4倍，但拍馬都追唔上呢隻超級爆棚股。當然亦唔係Google或百度，佢哋前年8月同舊年8月先至上市，而上市至今升幅3.9倍同1.1倍，根本又係冇得比。</p><p>日本Yahoo超級爆棚</p><p>■開估嘞。呢隻超級爆棚股就係日本Yahoo，正式名叫做「YAHOO！JAPANCORPORATION」，日本名囗，電腦代號（4689JP）。<br> 日本YAHOO昨日成交得8.94萬股，睇落好奀，但股價6.64萬日圓，原來成交金額已經係59.21億日圓，折合4億港銀。公司市值係4.01萬億日圓，即2720億港銀，大約係和記黃埔（013）嘅8成半。美國Yahoo市值3642億港銀，只係大過日本Yahoo3成幾。日本Yahoo41.11%由日本軟庫（Softbank）揸住，美國Yahoo只係No.2大股東，揸33.44%。<br> 日本Yahoo97年11月尾掛牌，最低價188日圓（經調整）。以此價上車，揸到今日升到6.64萬日圓，10萬銀投資變成3532萬銀（升幅352倍）！<br> 日本Yahoo以85.45日圓（經調整）招股。以招股價計，升幅更達776倍，當年10萬銀掟落去，今日變成7760萬銀，走去買大坑道名門都夠錢。<br> Thereismore，仲有滙水bonus。當年到今日，日圓兌港元升值9.4%。上段所講增值數字，係用日本紙計。若然用港紙計，10萬投資，今日變咗8500萬。嘩！10萬銀賺八千幾萬，睇怕都好難摷出其他跑贏日本Yahoo嘅猛股。<br> ■日本Yahoo近年盈利快速增長，遠嘅唔講（因為冇資料），02年賺58.7億日圓（4億港銀），05年大增至471億日圓（32億港銀），3年急升7倍。市值2720億港銀除以去年純利32億港銀，得出往績PE86倍。Bloomberg綜合證券商預測，預期PE66.9倍。瑞銀分析員AtsukoKaneko仍然叫買，佢睇10.75萬日圓。<br> ■揸日本Yahoo肥到冇法子綁鞋帶。但若然不幸喺00年初科網股最瘋狂時最高價買入美國Yahoo，則仍然慘蝕74%。<br> ●科網股曾令人富貴，亦曾令人PK。本港嘅TOM在線（8282）同國際科網股相比，相對平好多，大股東TOM集團（2383）更加超值，將另行分析。<br> 何車</p></body></html>