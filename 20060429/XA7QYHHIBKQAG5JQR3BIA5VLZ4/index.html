<html><header><meta charset="utf-8"><title>《黑》到爆：黑社會之紋身　現代蠱惑仔興紋耶穌</title></header><body><h1>《黑》到爆：黑社會之紋身　現代蠱惑仔興紋耶穌</h1><p>潮人紋身好Casual，我知，但行蠱惑必左青龍右白虎這觀念太根深柢固，腦海中的紋身店更是陰森昏暗，想不到受訪問的「藝之繪」師傅高佬態度友善，身為紋身師傅的他全身竟無一個紋身，還說：「𠵱家啲蠱惑仔紋身都紋得好潮，唔龍唔鳳反而會紋耶穌上身！」<br><br>記者：曾冠輝、許維雅　攝影：黃子偉、楊錦文</p><p>師傅：唔係個個部位都紋！</p><p>「藝之繪」紋身師傅高佬入行20年，見證香港紋身潮流轉變：「八九十年代最多出嚟行嘅蠱惑仔紋身，紋嘅多數龍虎鳳呢類猛獸，貪威猛夠煞氣吖嘛，紋嘅地方多數係心口、手臂、膊頭，慌死人睇唔到嗰隻，紋得觀音嘅就梗係想保平安，甚至紋鍾馗嘅都大有人在。」現在呢？反而少真正蠱惑仔紋身，潮人明星卻人人少不了一個紋身，「𠵱家已經好少蠱惑仔紋身，就算紋都紋得好潮，荊棘圖案就最大路，呢期有蠱惑仔想出位，仲紋耶穌上身㖭呀！紋嘅地方亦唔只係背脊、手臂，連手指手背都會紋，不過我自己就唔會幫人紋面，怕佢將來後悔嚟搵我；其他好似喉嚨等重要部位我都唔會紋，太危險啦。」翻着大本大本的紋身圖案冊，花多眼亂，真的由耶穌到哲古華拉等人像圖案都有。</p><p>志雄：手臂紋滿屋企人！</p><p>現在的蠱惑仔紋耶穌，過來人志雄卻滿身傳統龍與鳳，未訪問，第一時間被他雙臂吸引，忍不住問：「其實你啲紋身有無意思㗎？」他說：「我右前臂本身有個一條龍俾刀插到流晒血嘅紋身，後生年少氣盛，諗住話畀人聽我狼到連龍都夠膽殺。後嚟識咗好多叫乜龍物龍嘅江湖人，咁多人叫阿龍咯，仲有條龍喺手臂唔係咁好，咪紋個孔雀冚住佢囉，右上臂就有隻鷹，後來手臂愈嚟愈粗，所以又走去日本紋啲圖案喺側邊。而左手全隻手臂紋嘅都係屋企人，有Father、Mother，上臂仲有太太同仔女個名。」嘩，好溫情洋溢。</p><p>主編：多用荊棘圖案！</p><p>現代蠱惑仔少紋身，但江湖漫畫卻十年不變，幾乎個個主角都有紋身，《古惑仔》編輯JackyMan話：「我哋都會上網參考外國紋身圖案，睇吓潮流興乜圖案先加落公仔度，希望唔會Out兼配合到實情喇，舊角色主要紋龍紋鷹，新角色多數紋荊棘圖案。不過畫公仔還畫公仔，讀者來信索取紋身圖案，照畀，但我哋唔鼓勵人紋身，第時後悔就無謂喇。」</p><p>新舊紋身比拼<br>舊</p><p>紋身以猛獸為主，紋者多為江湖人士，藉身上猛獸顯示自己氣勢。</p><p>新</p><p>款式多樣，圖案以線條為主，從字款到人像等圖案都有。</p><p>買張印水紙</p><p>想玩紋身又唔夠決心？可以試吓印水紙吖，款式一樣多到你有排揀！女人街有售，每張$10，抵玩。</p><p>麥玲玲：唔紋好過紋！</p><p>紋身可改運？非也！從玄學角度看，紋身等同破相，堪輿學家麥玲玲說：「紋錯部位對運程會有負面影響，張栢芝紋腳踝就破壞咗事業運。」紋身與身上的墨一樣，膊頭有墨代表辛苦命，手腕腳踝有墨會影響事業運，「傳統龍虎鳳圖案會增加個人戾氣，有損人和，咪紋！觀音等神明一樣，神明係用嚟供奉嘅，紋上身對神明不敬盞得惡果，都咪紋！我建議要紋都紋喺背脊同腰間，影響最少，又或者選擇一啲旺自己嘅顏色，揀祥和圖案，減低紋身對自身嘅影響。」</p><p>街訪</p><p>以前一見左青龍右白虎就知係蠱惑仔，𠵱家啲人又點睇紋身呢？</p></body></html>