<html><header><meta charset="utf-8"><title>　　Jessica太子女變大狀 - 李八方</title></header><body><h1>　　Jessica太子女變大狀 - 李八方</h1><p>南華集團太子女Jessica吳旭茉，舊年放棄打理家族嘅出版業務，有CEO唔做嘅Jesscia，毅然投身法律界，跟師辛苦咗大半年，噚日終於成為大狀。但唔知Jessica係咪一心諗住做咗大狀後改玩低調，禮成完畢，竟然冇好似其他新任大狀咁，喺高等法院正門影張靚相留念。<br> Jessica呢位新任靚女大狀，噚日着起件大狀袍，戴上大狀假髮，出席喺高院舉行嘅大狀認可典禮，全程笑容燦爛甜美，媽咪、外婆同現任Jessica行政總裁嘅細佬吳旭峰陪伴出席，好友龐愛蘭都有到場道賀，最重要梗係唔少得Jesscia嘅兩位大狀師傅莫樹聯同余承章。<br> 其實Jesscia喺倫敦大學嘅King'sCollege修讀法律，畢業返港之後，就打理家族嘅出版業務，後來成為集團嘅CEO，仲擁有用自己個名命名嘅本地女性月刊。師傅大讚Jesscia呢位女徒弟，同其他師弟一樣，斟茶遞水樣樣都做齊，全無架子，但係佢仲要捱多四個月，先完成為期一年嘅實習期。<br> <br> <br> 爆料熱線：29290000、27860099<br> 報料傳真：26239278<br> 報料電郵：pf_lee@appledaily.com</p></body></html>