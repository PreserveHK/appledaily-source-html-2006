<html><header><meta charset="utf-8"><title>　　督爺座駕　經典再現 - 李八方</title></header><body><h1>　　督爺座駕　經典再現 - 李八方</h1><p>噚日尖沙嘴新世界中心有「經典名車慈善嘉年華」，展出咗16架經典型仔靚車，最老嘅車有成79歲，仲有架車門裝喺車頭嘅鬼馬趣致寶馬，咪睇佢油缸細細，得3樽益力多嘅容量，佢都可以行成日㗎。<br> 不過最經典都係接載過之前三代督爺尤德、衞奕信同彭定康嘅深紫色英國丹拿（Daimler）房車，佢雖然無防彈功能，但係老爺車會會長陳鎮仁話，架車車頭有盞藍燈，當年督爺出去嘅時候就會猛咁閃，其他車就要即刻讓路，你都咪話唔威。唔怪之得噚日要畀30蚊入去同架靚車影相，都咁多人爭住去影啦。<br> <br> 傳真︰2623-9278<br> 電郵︰pf_lee@appledaily.com</p></body></html>