<html><header><meta charset="utf-8"><title>機密情報：PSPV2.7全中文介面！奉旨插卡打FlashGames</title></header><body><h1>機密情報：PSPV2.7全中文介面！奉旨插卡打FlashGames</h1><p>為杜絕老翻，SONY自推出PSP不斷咁Update系統新版本反擊！嚟到日前剛公布嘅最新Version2.7，佢唔單止令到老翻友再一次束手無策，同時仲加入咗好多新鮮料，好似係首見嘅全中文化介面、FlashPlayer及WMAPlayer等。而最關鍵嘅係，憑藉PSP上網、插卡及睇Flash功能，原來佢仲可用「的」玩網上FlashGame㖭！喺目前PSP仍處於缺Game狀態下，利用小品式FlashGame一反劣勢，毫無成本可言，絕對係橋中嘅絕橋！<br>記者：陳國輝<br>攝影：伍慶泉<br>ImageGirl：Cody</p><p>食正近期記憶卡勁插水，連一直堅守企硬嘅MemoryStickPRODuo，亦都喺短時間內幾度冧價，可謂造就晒用PSP嚟玩Flash嘅條件！市面上，一張$320嘅1GB卡，講緊只係單撈到一至兩齣電影，或者250首MP3歌；但係用嚟玩Flash嘅話，由於一隻Game只不過由幾百KB至到幾MB，容量激細，如果抄滿一張1GB卡，最多可以儲存2,000隻咁多，真係打到你投晒降㗎！</p><p>玩到Flash有幾巴閉？</p><p>記得PSP早一個V2.6系統，雖然可以上網睇Website，不過入到支援Flash介面嗰刻，只見彈出一格格打晒「交叉」嘅Icon，真係毫無美感可言！今次上到嚟V2.7，首次開通FlashPlayer，就算入到Flash網站都應付自如，真係User-friendly好多！但最重要係，網上免費FlashGame真係多到瀉，只要隨便喺SearchEngine輸入「FlashGame」，已經有10幾萬個Website走出嚟，抄完落PSP即開即玩，夠晒方便！唯一要彈嘅係，如果你不斷咁開Flash嚟玩，好快就會出現記憶體不足情況；加上V2.7只對應Flash6.0，網上嘅7.0、8.0版依舊睇唔到、玩唔到！</p><p>精選Flash遊戲推介</p><p>Flash遊戲基本完全充斥着全個網絡，如果唔想盲舂舂周圍搵，可以到以下介紹的FlashGame網站；1網之內搜羅了上1,000隻遊戲，另外仲有Top10推介，資料勁齊。<br> 網址：www.flash-game.net</p><p>超音鼠Flash版</p><p>由SEGA推出嘅Sonic系列，一直大把Fans支持，而且操控完全用盡PSP的Analog及按鍵，真係100%對應！此Game容量僅佔1.4MB，抄落卡都唔覺佔位。</p><p>全3D中文解謎</p><p>《Stanley博士的家》，是一隻中文式冒險遊戲，解謎性高，而且全程可用Analog慢慢揀，唔似得其他FlashGame成日要同時間競賽，當然玩得順暢好多！</p><p>可愛甲蟲小迷宮</p><p>《Ladybugs》屬於玩法勁簡單嘅益智遊戲，玩家只需控制住1隻甲蟲，成功由迷宮走到入屋，咁就可以過關，用嚟消磨時間最實際。</p><p>打機兼睇埋故事</p><p>講到《飛天小女警》呢套卡通，無論喺本地抑或外國都咁受歡迎。FlashGame版本畫面及色彩都幾豐富，而且有故事基礎，玩上手倍感親切。</p><p>中文化有乜睇頭？</p><p>除咗支援Flash6.0，V2.7嘅另一噱頭，就係安裝咗全中文化介面！喺V2.7之前，一直用緊英文介面，雖然用慣咗冇乜唔妥，但係始終唔及出繁體字咁親民；另外，小記仲瀏覽咗有顯示廣東字體嘅《蘋果》副刊網頁，好似「喺」、「嘅」、「嚟」字等，通通睇到晒，不過要彈嘅係字體好似用咗做中黑體咁，搞到出現咗啲爛字，但綜觀嚟講絕對可收貨。另外，仲試過將中文歌名MP3抄落PSP度播番，可惜依舊會出現一連串亂碼，叫人失望！</p><p>簡單Step教你裝V2.7玩Flash</p><p>Step1：先到SONY官方網下載V2.7中文版，然後再安裝到PSP上。（網址： http://www.sony.com.hk/sceh/hardware/psp/update/updates.html） </p><p>Step2：安裝完畢，唔係即刻睇到Flash㗎，要入到「主機設定」，啟動「FlashPlayer」及「WMAPlayer」，呢個時候PSP就會自動上網幫你Register。</p><p>Step3：落手單撈Flash前，要先安裝下載檔案程式，小記Run過「雷迅」係可行嘅；接住，只要將Mouse移去Flash畫面前面，就彈出下載提示，抄落卡根目錄即可。（網址：www.xunlei.com）</p><p>Step4：終於到咗啟動Flash！先利用PSP「網絡瀏覽介面」（唔使連接上網），然後喺位址上輸入「file:/檔案名.swf」，咁Flash遊戲畫面就會出現！</p><p>Step5：遊戲操控方式都係用番PSP方向掣，至於Analog掣則變身成瀏覽網頁嘅Mouse，大部份遊戲支援FullScreen，畫面尚算流暢。</p></body></html>