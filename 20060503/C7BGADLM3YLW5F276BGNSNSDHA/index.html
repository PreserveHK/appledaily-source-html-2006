<html><header><meta charset="utf-8"><title>Hea：識鬼你藝術品照瞓！</title></header><body><h1>Hea：識鬼你藝術品照瞓！</h1><p>知道灣仔香港藝術中心門口天橋底2條柱有小克作品，專登過去昅昅，嘩！乜事呀？藝術品唔係話欣賞唔到，不過無啦啦上演多幕大殺風景的路人甲乙丙食飯記，唔係話睇唔起路人的藝術修養，不過食完飯飯盒都唔清理就不顧而去，唔通垃圾都可以做藝術品？講開又講，原來香港好多天橋底都係藝術品展覽場地，可惜，遇唔上知音人不特止，仲受到漠視……<br>記者：黃藹瑩<br>攝影：黃子偉、陳盛臣、周旭文</p><p>香港藝術中心：淪為公眾飯堂</p><p>最近香港藝術中心搞咗個「公共藝術計劃」，透過公共設施及幾位本地漫畫家的創作，美化中心附近環境兼增加其藝術指數，除何家超作品《星期天的下午》外，中心門口對出2條大柱也分別繪上一男一女漫畫公仔，名堂是《隔着漫畫說愛你》，雖然顏色夠搶，又是本地為人所熟悉的漫畫家小克的作品，但一樣有人無面畀，掂行掂過當2碌柱無到之餘，仲糟蹋埋門口的張智強作品「蛇形綠櫈」《LeisureSlice》，……話說小記某日2:00pm特意走去藝術中心諗住影番張相當支持，點知就親眼目睹3位哥哥仔坐櫈開飯，食完瞓低午睡，走人仲留低飯盒，整到周圍污穢邋遢，唉！</p><p>路人點睇</p><p>天橋漫畫柱：無人知翻新過</p><p>同樣是天橋柱畫，金鐘軒尼斯道警察總部對出行人天橋之上以「灣仔五十景」為主題的50條漫畫柱，就連畀地盤佬圍住食飯的機會都無！話說這50條漫畫柱早在2000年存在，因日曬雨淋出現褪色現象，灣仔市區小工程計劃工作小組遂於去年為50條柱重新着色，還把畫稿射印上鋁板再安裝到石柱上，顏色勁Sharp驟眼睇真係幾得，可惜眼見經過路人無一駐足欣賞，問附近上班族點睇，原來無人睇，佢哋答案一致：「係咩？翻新過咩？點知呀？無留意喎。」這項翻新工程盛惠130萬，看來都是浪費。</p><p>路人點睇</p><p>3D海洋世界：無厘頭兼勁污穢</p><p>好少見政府的天橋底藝術品可以咁有主題，大角嘴港灣豪庭對出天橋底大玩3D海洋世界之餘，仲帶出清晰的保護海洋訊息，雖然有啲九唔搭八，不過都算幾有教育意義。可惜吖，又係無乜人理，理嘅，頂多係小朋友，難為阿陳文佑議員仲高調拉Banner唱通街話畀人知全靠佢先爭取到這個海洋世界，又想問一句：「邊個話要個海洋世界呀？」</p><p>路人點睇</p><p>（左）呂太：「都覺得美化到環境嘅，不過就未認真欣賞過，過緊馬路俾細路仔走來走去好危險。」囝囝：「海獅最醜樣。」老實我都咁認為。</p><p>油塘地鐵站：雕塑變遊樂場</p><p>地鐵公司唔排除乘客搭車都有閒情逸志欣賞藝術品，所以只要一有地方，地鐵站內外都會擺放藝術品供路人欣賞，原意當然好，可惜藝術品《行人‧閒人》放在住戶極多的油塘A出口行人天橋底，藝術品只淪為等人老地方及兒童遊樂場，即使地鐵公司放了一個警告牌，但路人還是視而不見，唔知作者李慧嫻見到會有乜感受？</p></body></html>