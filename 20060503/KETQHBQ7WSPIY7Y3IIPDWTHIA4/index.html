<html><header><meta charset="utf-8"><title>車路事：福特Focus$8,000裝身做跑手</title></header><body><h1>車路事：福特Focus$8,000裝身做跑手</h1><p>「加有包圍的Focus，個Look有跑車Style，車廂跟機械配搭，是我愛Focus的主因。」<br>「Focus到港之初，我深深體會到它善於走彎路。今日在我眼前的一部Focus，不僅是Facelifted新版，也加裝了一套價值$8,000的跑車包圍，實行穿起運動裝，讓坊間所有人都知道它是一位出色跑手。」<br><br>記者：鄭達基　<br>攝影：伍慶泉<br>模特兒：Kendy</p><p>「車價由原來的17萬，變成唔使15萬的推廣價，雖然要跑車包圍須先付出$8,000，加起來好像差不多，但認真計下去，還是慳了$9,000！」<br> <br> 有位朋友成日都同我講，佢話Focus嗰Look好唔掂，又話人哋唔夠跑味、又話人哋車價貴，但今次呢部加咗包圍嘅Focus5門揭背版，包保佢一定無聲出。因為它是換上了銀框鬼面罩和16吋5幅式跑車合金胎軨的Facelifted新版，另外只要多付$8,000，便可擁有一套跑車包圍，包括了前後泵把連整流器外，也加入了車身兩側裙腳，襯埋至Sharp嘅藍色車身色調，驟眼望埋，登時變得好Sporty，而且唔使15萬的優惠車價，比原來約17萬便宜，就算加埋包圍都只係畀多$8,000，計落都仲可以慳到$9,000，我睇吓佢仲有咩好講！哈，咁仲唔止，由於部車係Ghia版關係，所以一組頭燈特別附有自動轉向角度功能，晚間行車時要過彎仲有咩藉口話睇唔到路。</p><p>「那個朋友又嫌Focus的1.6公升偈無力，我話佢自己都無試過用嗰套4前速半自動波箱的+/-模式，用咗先再講啦。」<br> <br> 講真一句，要我讚Focus的一台1.6公升偈好力，又或者一踩就飆住去呢類說話，確實有點難度，因為它的車重稍高（1,286kg），故此若以D波走天涯的話，或未能滿足愛開快車的你和我；好在廠方特別為它加入一套附有+/-手動轉檔模式的4前速半自動波箱，若改用手動轉檔模式行車的話，起步和加速反應都會直接得多，點解我會咁講？因為我試過囉！至於另一個SellingPoint，則是紮實的車架和16吋高性能輪胎組合，在它們的相互配合下，走彎反應直接了當，不用害怕左傾右側，也不會向你作出任何投訴。</p><p>「正當我指摘朋友對Focus諸多挑剔時，他說Focus嘅車廂係佢最愛，因為闊落得來設備又齊，但如果係皮椅的話，佢會更鍾意喎！」<br> <br> 真難得Focus有一個Point是朋友喜歡的，它的車廂配搭果然是同級之冠，空間充足的同時，後排座椅更可徹底地收摺放平，令尾廂空間得以大幅增加，最啱啲像我一樣常要攜帶大量工具開工的人。至於設備方面，中控台上有實用不過的6碟高級音響外，也有左右獨立恒溫冷氣，最好還是軚盤上設有音響和定速巡航的控制鍵，真的是操控盡在一指之間。可是，我跟他卻覺得如果座椅可換上真皮配搭，不論視覺抑或乘坐感也會有100%的增長。</p><p>福特Focus5門Ghia規格</p><p>引擎：1596cc直4DOHC　<br> 馬力：100ps/5500rpm<br> 扭力：15.3kgm/4000rpm　<br> 傳動：4前速+/-半自動波<br> 查詢：福特香港（25031032）</p><p>供車計算機</p><p>車價：$156,000（已包括價值$8,000的包圍）<br> 首期：$18,480　利率：4.5%<br> 保險：$13,413（以0%NCB計算）<br> 供款：$3,860×48期（只供參考）</p></body></html>