<html><header><meta charset="utf-8"><title>數碼影音：全新HTAVVIIV電腦家庭影院終極化身</title></header><body><h1>數碼影音：全新HTAVVIIV電腦家庭影院終極化身</h1><p>成日都話電腦同影音功能結合，不過講到兩者嘅終極版，就絕對係用上由微軟推出《WindowsXPMediaCenterEdition》嘅電腦，每部都會用上一個綜合遙控器，操作同一般影音裝置無分別，最近Topcon推出一部HTAVVIIV組合，更用埋Intel專為MCE推出嘅VIIV平台，駁LCDTV睇碟，可以玩7.1聲道同HDMI；當硬碟式錄影機用，有600GB容量，重可以好似舊式錄影機咁，「熄機預校錄影」，從此PC、AV雙結合！<br>記者：許福合<br>攝影：何家亮<br>ImageGirl：Dicky</p><p>喺MCE上，大部功能都只須靠一個遙控器操作，用家唔使再一手電視遙控，一手DVD遙控，用起上嚟真係方便好多，而且MCE本身其實仍然係一部電腦，有需要亦可當電腦咁用，香港地家居環境特別狹窄，用MCE的確可為你慳番唔少位！<br> </p><p>唔使Boot機一開即着</p><p>今次Topcon推出HTAVVIIV系列組合，除咗用上MCE作為操作系統，另一個撒手鐧就係採用Intel專為影音電腦而設計嘅VIIV平台，VIIV係咩嘢？性質上類似為Notebook而設計嘅Centrino平台，用以界定硬件標準同功能，首先最強係用上64bitP-D9303GHz處理器，所以處理影音方面特別輕鬆自如，聲音亦會基本提供7.1立體聲音效，加上HTAVVIIV本身已經用上GF7300GS顯示卡，視聽都可有極佳效果。<br> 另一個更實用功能係QuickResume技術，可以一瞬間開關機，毋須如電腦一般呆等Boot機，要用預校錄影電視亦不用長開機等，時間到就會自動開機進行錄影，同部錄影機無分別！</p><p>最高6,000GB容量</p><p>HTAVVIIV除咗用上VIIV平台，重有多個強項，先睇佢嘅雙Tuner卡，可同時處理兩個視頻，只要加多個芒，就可同時睇兩個台，將來數碼電視亦可以升級支援。<br> 輸出方面，除咗基本AV、S-Video外，重有埋HDMI介面，支援1080i及720p高清輸出，注重高畫質嘅用家就不用擔心啦！<br> 硬碟方面，由於用上高規格設計，出機時就已用RAID方式提供600GB（300×2）容量，若然重覺得未夠用，機箱其實已預留升級空間，可以RAID一次行8隻硬碟（最高可對應6,000GB容量），硬碟無位嘅機會應該不大。當要備份任何影片或資料就更方便，內置2個雙層燒錄DVD機，同時燒錄或碟過碟皆可，而且碟面重可玩埋Lightscribe打印，方便自製獨家DVD。</p><p>Profile</p><p>處理器：PentiumD930（3GHz）<br> 記憶體：1GB<br> 顯示卡：Geforce7300GS<br> 音效：內置7.1立體聲<br> 硬碟：600GB（300×2）<br> 介面：HDMI、AV、S-Video<br> 光碟機：雙層燒錄DVD機×2<br> 操作系統：MeidaCenterEdition<br> 查詢：怡東電腦（24992997）</p><p>鏡頭以外</p><p>主題相上嘅Plasma原本係放喺枱上，應筆者要求才搬到地上進行拍攝，不過估唔到原來一個Plasma都幾重，要由多個大漢才可以安安全全咁放到地上。</p></body></html>