<html><header><meta charset="utf-8"><title>蘭西情報課：廣州樓熱賣直迫深港</title></header><body><h1>蘭西情報課：廣州樓熱賣直迫深港</h1><p>內地樓市喺加息壓力下，五一黃金周新盤銷情仍有好表現，內地個別省市嘅生活指數正不斷越級提升，唔理你接唔接受都好，呢個發展趨勢事實上真係發生緊，而且步伐仲行得好快，甚至快到好多自滿嘅香港人根本冇諗過嘅地步。<br> 以廣東省首府廣州市為例，隨住舊城改造同埋一系列新區開發，近幾年廣州樓市旺丁又旺財，新盤售價亦開始直迫深圳一線地區水平，例如呎價近千銀嘅新樓璟泰．雄峰，4月中開賣，大半個月已賣出超過200伙，喺當地咁多新盤競爭之下，反應算唔錯。<br> 該盤坐落珠江新城，毗鄰東山區，係最被看好有升值潛力嘅新發展區。置業國際話，物業740餘至1500餘呎，港澳台買家比例有一成半，投資成份都唔少。𠵱家發展商仲送緊置業利是或者鑽石促銷，黃金周後可能會減贈品甚至加價。<br> 如果閣下對新區冇咩興趣，可以考慮吓市中心新盤，由瓜哇控股發展，位於荔灣區嘅西門口廣場，第2期住宅項目啱啱接受認購登記，5月中開賣，單位約650至1500呎，同璟泰．雄峰嘅單位差唔多大細。<br> 電郵地址：nancy@appledaily.com</p></body></html>