<html><header><meta charset="utf-8"><title>文化打哈哈：政府最叻「煩睇字」</title></header><body><h1>文化打哈哈：政府最叻「煩睇字」</h1><p>嘥人時間嘥人錢係一門好高深嘅學問，而我哋個政府喺呢一方面簡直講得上係專家。<br> 啱啱審計署報告出咗講啲部門點樣嘥錢，跟住原來政府收稅收到滿瀉。之前唐英年引用馬克吐溫話人有兩樣嘢呢世都冇得避，就係死亡同交稅，我想補充一下：冇錯，呢兩樣嘢係避唔開，但係人最多咪死一次，但係交稅要交好多次喎！仲要係交嚟畀政府嘥喎！<br> 咁嘥人時間呢？將啲乜鬼委員會啲名改到水蛇春咁長仲唔係嘥時間？<br> 嗱，問大家一個西九通識題：個西九委員會嘅全名係乜？呢，汪阿姐同大導演最近就係為呢個會而嘈大交嘅呢。個名係「西九龍文娛藝術區核心文化藝術設施諮詢委員會」，一共21個字。呢個都未係紀錄，香港有一間學校個校名有成28個字。呢啲咁嘅名唔係政府嘅「繁體字」而係「煩睇字」，真係睇到都煩。起埋啲咁嘅名，市民大眾又點會有興趣嚟同你討論呀？好，我又嚟幫吓手將「煩睇字」變做「簡睇字」。</p><p>西九單嘢貴在不和</p><p>西九會？唔好，似狗會；西龍會？好似黑社會喎？西術會？似魔術會，西區會？人哋以為街坊會；西核會？咁又好似生果會；西化會？政治唔正確喎；西詢會？又太似教會，最近中梵多事，都係咪搞；呀，都係用設施個施字，就叫西施會。<br> 「西施會」幾好吖，既有中華文化色彩，而九龍角順嫂又聽得明，仲有就係個個都係靚人。我哋話：「喂，阿姐同大導因為西施會冇位畀粵劇界所以嘈大交喎！」咁係唔係「簡睇」得多呀？<br> 大家想唔想知道西施會嗰英文名呀？算啦，唔煩你哋，寫埋出嚟我呢個二打六揸筆人都可以收筆喇。<br> 其實阿姐同大導又唔使動真火，總之一切……以和為貴。不過有時有啲嘢係貴在不和㗎，點解呢？兩位大姐大大哥大如果唔嘈，西九單嘢咪好靜？所以嘈吓咪大家有話題囉。有話題點都好過冇話題吖。<br> 觀火<br> <br> 傳真︰2623-9278<br> 電郵︰pf_lee@appledaily.com</p></body></html>