<html><header><meta charset="utf-8"><title>　　郭炳聯鍾情諾貝爾獎學者 - 李八方</title></header><body><h1>　　郭炳聯鍾情諾貝爾獎學者 - 李八方</h1><p>大企業除咗賺錢，最着重就係形象，所以周不時都出錢出力，贊助唔同團體搞活動，而講到最熱心推動學術嘅，除咗大嗱嗱10億換個院校命名嘅超人之外，新地老三郭炳聯都唔輸蝕。<br> 郭三少前排先孖住中大校長劉遵義，出席閱讀比賽頒獎禮，噚日兩人又齊齊現身，合作為今個月22至23日嘅「新鴻基地產諾貝爾得獎學人傑出講座系列」造勢。<br> 成日話自己不擅辭令嘅三少，席間不斷向劉校長送高帽，又並排而坐，傾到雞啄唔斷。梗係，三少既係中大榮譽法學博士，又係校董會副主席，兼且成日捐錢支持，關係咁密切，真係乜都有得傾啦。郭炳聯話，今次係新地連續3年，第5次同中大合作做呢個活動，仲請到5個諾貝爾獎學者嚟主講，當中包括舊年10月憑博弈論得到經濟學獎嘅RobertAumann及ThomasSchelling，又真係好猛料，難怪劉校長笑到見牙唔見眼。<br> <br> 傳真︰2623-9278<br> 電郵︰pf_lee@appledaily.com</p></body></html>