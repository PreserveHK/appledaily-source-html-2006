<html><header><meta charset="utf-8"><title>女人街：$18萬老母變靚太</title></header><body><h1>女人街：$18萬老母變靚太</h1><p>$180,000，大拿拿$18萬你會點用？畀首期？買股票？去澳門盡地一鋪？不如帶媽媽去宿營啦！可能你會問，宿營使唔使$18萬呀？其實正確應該為$188,888，到洲際酒店新開嘅總統套房過一個最豪嘅母親節，cheap啲嘅花幾千蚊坐直升機吖？人一世物一世媽媽得一個，無計啦！<br><br>記者：黃若茵　攝影：伍慶泉、陳盛臣、楊錦文<br>模特兒：Bessie&amp;Joseph（StarzPeople）、方頌茹、陳太、Lin（Salvador）、Polly（PureModels）　<br>化妝及髮型：Xavier（MaeVon）</p><p>7,000呎套房　有私人管家</p><p>露天泳池、健身房、浸浴、寬闊的夜空景色、垂涎美食，全部可在此7,000呎的私人空間找到，洲際酒店於母親節推出2日1夜總統套房package，可跟最多10位家庭成員一起度過。媽媽可於這2天內盡情享受，更有專人設計造型扮靚，2天共6餐的美食都由專人為你預備，全程更有私人管家提供悉心的照顧，媽咪真正唔使做家務嘅日子可能就只得呢兩日，子女們，識Do啦！</p><p>2日1夜豪華之「女」<br>A.勞斯萊斯接送</p><p>酒店會先安排司機揸住勞斯萊斯接載媽媽到酒店，唔使舟車勞頓。入到套房歎番個香薰按摩浴後，更安排了周麗淇、李嘉慧等名人指定的星級髮型師KevenLeung，替媽咪設計新髮型。恤個靚髮後，再由湯盈盈及應采兒等藝人的御用化妝師SidneyTam化番個靚妝，報名參加香港小姐咯！</p><p>B.魚子醬做早餐</p><p>除了第2天晚上到欣圖軒享用的8道晚宴外，你足不出戶都可盡享酒店提供的美食，包括魚子醬香檳早餐。坐在2,500呎的花園中，邊看維港景色，邊享美食。快樂，多少都要靠金錢嚟堆砌嘅！</p><p>C.65吋大電視「影院」</p><p>7,000呎套房又點捨得走？足夠你玩成日，因為單是客廳內的65吋大電視已有迷你電影院的感觀享受，又或者可以齊齊唱Ｋ、打麻雀，而且酒店啱啱引入咗水療界著名品牌KerstinFlorian，荷李活女星如查理絲泰朗、麗絲蕙絲潘等均為捧場客。媽媽在享受過2日1夜豪華旅程後，將獲贈該品牌價值$5,500的護膚套裝，母親節過後都可以keep住咁索！</p><p>母親節總統套房2日1夜套餐<br> 價錢：$188,888<br> 日期：5月13日至14日<br> 查詢：27211211（洲際酒店）</p><p>帶媽媽升天……玩咯！</p><p>呢個飛行餐宴，先坐直升機享受15分鐘港空遨遊，隨後於酒店餐廳品嚐晚膳。今個母親節半島酒店便為媽媽設計了一個EarlyDining的餐單，黃昏時分俯瞰香港美景後，便可跟媽媽大擦一餐。</p><p>維港送太平洋美食</p><p>坐完直升機，一家人可到滙集太平洋美食的Felix餐廳享受黃昏套餐，加上眼前嘅維港景色，一家人好似去咗旅行一樣。</p><p>半島酒店飛行餐宴<br> 價錢：$3,680-$4,840（2-4位）<br> 查詢：28020200（Heliservices）</p><p>瑞典按摩+Spa靚太好易做</p><p>要將班馬騮養大成人真係有苦只得媽媽知，腰痠背痛唔在講，精神壓力都唔嘢小，請媽媽去浸Spa啦！呢個啱晒媽媽嘅treatment套餐，會先來個瑞典式按摩，有助舒緩肌肉疲勞，刺激神經及血液循環，以減低身心壓力，再配合酒店招牌按摩油按壓，更有效加強淋巴排毒，加埋其他的手部按摩及抗衰老的面部護理療程，靚太唔易做？做戲啫！</p><p>置地文華東方酒店母親節套餐<br> 價錢：每位$2,100（另加$600即可於700呎的私人房間內享受整個按摩體驗）<br> 日期：整個5月<br> 查詢：21320011</p><p>街坊講：最豪嘅母親節</p><p>每年都會同媽媽出街食飯，豪啲就去酒店食自助餐，不過母親節以外嘅時間都經常陪媽咪，唔只係母親節嘅。</p><p>有一年送咗成5千蚊嘅首飾畀媽咪，咁啱佢嗰排有需要戴首飾出席啲宴會，份禮物變得好實際。</p><p>我覺得最豪係前年我親自下廚，煮咗成7餸1湯孝敬媽咪，豪在份心意嘛！</p><p>我仲讀緊書，負擔唔起太貴嘅禮物，但點都會請媽媽食一餐好嘅！</p><p>因為父母都搬咗去外國，每年都會畀現金等佢哋自己買嘢，今年我就會帶佢去上海同台灣旅行。</p><p>Bessie：養咗佢咁耐，其實都無咩求咯，健健康康齊齊整整就滿足喇……不過間唔中同屋企人豪番晚都開心嘅！</p></body></html>