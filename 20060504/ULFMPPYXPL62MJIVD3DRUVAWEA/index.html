<html><header><meta charset="utf-8"><title>AV陳列室：全球最巨103吋Plasma睇球賽1:1真人咁大</title></header><body><h1>AV陳列室：全球最巨103吋Plasma睇球賽1:1真人咁大</h1><p>當Plasma未玩到咁「大」嗰陣，AV發燒友會不計成本，寧花費10萬8萬添置大型投影機，都要模擬出電影院嘅感覺，咁先叫過癮！但係，LCDTV及Plasma發展實在太快，近日，有多年生產電視經驗嘅日本廠商Panasonic，就嚟到香港宣布其全球最大、尺寸達到103"嘅Plasma！雖然，講緊嘅推出時間快極都要年底，但現場所見嘅畫面震撼程度，就好似觀眾落埋場踢波一樣，簡直逼真到暈！<br><br>記者：陳國輝　攝影：陳偉強　<br>ImageGirl：Joey</p><p>早於今年1月，Panasonic已經喺美國CES展出過呢部超級Plasma！該樣辦機喺全球只有3部，可能太矜貴嘅關係，莫講話本地傳媒未能親身試盡機能，就連技術員大哥都怕㩒錯掣，唔敢亂搞！呢部Plasma現時坐落於九龍塘又一城商場，展示埋最後今日；官方預計最快會喺年底在美國量產推出，雖然售價及到港日期未公布，不過據行內人估計，賣價應在20-30萬港幣左右。</p><p>險勝SAMSUNG1"</p><p>追求高享受家庭影院，首選當然係靚畫質以及屏幕夠Wide！記得舊年，SAMSUNG憑住102"Plasma稱霸全球，搞到AV友留晒口水；但好快呢個紀錄又被Panasonic103"打破！據AV舖Sales講，其實日韓牌子嘅Plasma，唔單止喺香港市場鬥得激烈，佢哋甚至好鍾意鬥快發表最新技術。Sales仲話早在兩年前，LG已經發表過80"Plasma，可惜到𠵱家仲未有得玩；所以，大家只能夠抱觀望態度，心急都冇用。</p><p>現場試播無綫高清</p><p>除屏幕尺寸足足有103"咁Wide之外，另一賣點，就係佢支援1,080p逐行掃描（Progessive）技術！記得Panasonic喺本港只推出過1,366×768高解像度Plasma，雖然已貴為市場上最強規格，但今次再勁啲，玩上1,080p逐行掃描，特點係播放線條更實淨，而且更穩定嘅HDTV畫質；另外，為率先體驗來年即將啟用嘅高清廣播，現場更試播無綫新聞節目，評畫質，就如當日司儀咁講，真係清楚到連頭髮絲都睇得見！若以標準15呎距離睇電視，效果就更Fit！</p><p>PROFILE</p><p>對角尺寸：103"<br> 屏幕面積：90"×50"<br> 解像度：1,920×1,080p（FullHD）<br> 對比度：3,000:1<br> 像素：207萬<br> 推出日期：最快年底<br> 售價：待定<br> 查詢：Panasonic（28330955）</p><p>鏡頭以外</p><p>小記第一次睇嘅1080p高清節目，係一場日本J.League足球賽事，就當時所見畫質，不論球場上嘅雜草，或足球員帶球時嘅髮絲跳動，全部都睇得好清楚，印象相當之深刻。今次見識過呢部103"Plasma，令人對高清電視更期待！</p></body></html>