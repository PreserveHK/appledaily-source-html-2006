<html><header><meta charset="utf-8"><title>望子成龍：特訓開始　操入名校喇！</title></header><body><h1>望子成龍：特訓開始　操入名校喇！</h1><p>當父母，原來真係唔簡單。出世前求神拜佛BB要健全齊整，出世後驚佢病之餘，仲擔心埋點解咁大個仔淨係識叫波波未識叫爸爸媽媽。到讀書喇，當小朋友幼稚園都未畢業，阿媽已經為咗幫阿仔揀小學而煩到爆炸！統一自行分配學位計劃要靠區域、靠運氣，自己去直資、私校面試就不求人，所以好多父母為咗幫仔仔囡囡入名校，參加定小學面試攻略班。呢類攻略班為期3個月左右，諗住嚟緊9月面試嘅，𠵱家係報名嘅最後時機喇！	<br><br>記者：馬慶武　<br>攝影：黃子偉<br>Model：Boris、Muffy</p><p>訓練小朋友不怯場</p><p>喺3月舉行過小一入學講座嘅ChurchillChamber，係專門為3至12歲小朋友而設嘅教育機構，近年都會舉辦小一入學面試班，雖然係針對面試嘅課程，但其實絕對唔係會考天王嗰隻，老師唔會幫小朋友貼題目，更加唔會要小朋友背答案。首先在未開始課程前，導師會詢問父母希望子女入讀的目標小學，再從經濟、子女能力先分析入學的機會，如性格比較好動嘅就唔啱入讀傳統、只着重測驗考試嘅名校，目標應該係採取活動教學嘅學校。經過分析之後再為父母定下3間志願小學之後，開始嘅課程包括強化小朋友嘅語文能力、表達能力及創意，唔會坐定定好似返學咁，會透過講古仔學英文、用畫畫發掘小朋友創意，模擬面試只佔小部份，最重要係令小朋友面對陌生人時唔會怯場。老實講，小朋友唔會覺得辛苦，玩玩吓又上一堂，不過家長就要畀$5,000學費上12堂，貴？𠵱家報名都要排WaitingList呀！</p><p>一條龍學校最受歡迎</p><p>嚟得讀面試課程嘅，都係想入名校。同好幾個媽媽做過訪問，有啲想揀名校，有啲畀子女自由發展，但大家都有一個希望，就係子女可以入讀一條龍式嘅學校，即係小學畢業後直升附屬中學如拔萃男書院附屬小學，唔使升中又煩多次搵學校之餘，子女仲更容易適應中學生活，一舉幾得。</p><p>精英入學面試訓練課程</p><p>時間：每星期1課，每次1小時<br> 費用：$5,000（12課）<br> 查詢：ChurchillChamber<br> （23753882/www.churchillchamber.com）</p><p>答案要具創意</p><p>面試貼士、資料嘅來源有部份嚟自學校，另外大部份則係集合家長們面試之後嘅經驗之談而成。「經過分析後，小朋友成功入讀3間志願學校的機率達90%以上。」ChurchillChamber課程總監Annie仲話課程多以小組形式進行，會教導小朋友禮貌、應對、和別人相處及處理問題嘅技巧，例如要答得有創意，即除正確答案外還要加以補充自己嘅觀察所得，遇到唔識答嘅問題亦唔可以只答：「唔知。」以下就係一啲大人細路都應該識嘅面試貼士，大戰前夕絕對要做好準備。</p><p>醒目仔答案案例</p><p>問：香港特首係邊位？<br> 正確答案：唔知佢個名，但我喺新聞見過佢，戴眼鏡，打煲呔嘅。<br> 失分答案：對唔住，我唔知！<br> <br> 問：咩嘢會反映到你自己？<br> 正確答案：我自己嘅相片、或者我個影。<br> 失分答案：鏡！<br> <br> 問：如果喺街唔見咗媽媽，點算？<br> 正確答案：我會搵警察叔叔幫手。<br> 失分答案：搵爸爸囉。<br> <br> 問：你爸爸做咩㗎？<br> 正確答案：（如實作答，可多加形容。）<br> 失分答案：佢跑馬㗎！佢成日睇電視跑馬㗎！</p><p>自學面試策略</p><p>唔想話迫啲小朋友去面試班但又想試吓考名校嘅，最啱就買番本小學攻略自修一下。當中有介紹港九各學校課程、環境、課外活動嘅書，有心投考就應該做定功課；亦有以IQ題為主嘅面試貼題天書，貼唔中咪當學多樣嘢囉；部份仲有全港學校網分布List㖭。</p><p>JP@apm<br> （觀塘創紀之城5期apm1樓L1-21舖/31481089）</p><p>最重要量力而為</p><p>香港輔導教師協會副主席趙榮德：「如果喺屋企模擬吓面試，訓練子女咁都OK，但係如果為面試參加課程就誇張咗啲。我覺得唔一定要入名校，但名校係有名校嘅好處，可能教學全面啲，學生嘅成績德行好啲，至少地方都大啲，學生多啲活動空間。不過最緊要唔好畀壓力小朋友，做家長嘅要量力而為，仲有唔好覺得咁辛苦畀咗小朋友入名校，大個咗佢就要報答你，要保持心理平衡。同埋我肯定面試無得貼題目，即係好似足球比賽咁，報紙夠話曼聯贏兩球，噚晚咪0比0打和。」</p><p>父母貼士</p><p>1.面試前先了解學校的教學方針，要表達自己樂意與學校合作。<br> 2.想想自己管教子女時有甚麼特別的方法，如何解決問題。<br> 3.無論子女面試時的表現好與壞，都應該以微笑鼓勵。<br> 4.應與子女一同製作面試用的履歷表，履歷表格式應以精簡為主，但同時亦要盡量寫出子女強項及過人之處。</p><p>小朋友貼士</p><p>1.要給別人好印象，最重要有禮貌，第一件事係入面試室前要敲門。<br> 2.到達學校範圍不應拖着父母，亦不可有過份依賴父母的表現。<br> 3.不可有太多無謂小動作。<br> 4.要保持笑容，不應表現出驚恐、呆滯表情。</p><p>衣着貼士</p><p>髮型：不要過份「老積」，簡單清爽最好。女仔亦毋須化妝。<br> 衫：不要穿背心，簡單便可。<br> 褲：為咗表示尊重，最好不要穿短褲；女仔最好着裙。<br> 鞋：皮鞋、波鞋也可，唔好着拖鞋，行路會發出聲音嘅亦不適宜。</p><p>名校面試方式<br><br>聖保羅男女小學</p><p>分為集體面試及個人面試，很多面試者的兄姐是該校的學生或舊生，但這未必會帶來優勢。</p><p>高主教書院小學部</p><p>同樣有小組及個人面試，校方會分別用普通話及英語和學生交談。</p><p>聖保羅書院小學</p><p>學生需要單獨進行面試，家長可在面試室外看到整個過程。</p><p>港大同學會小學</p><p>學生面試主要分為3部份，分別以普通話、英語及廣東話進行。</p><p>德望小學</p><p>對學生的成績要求最為嚴格，可能會要求學生透過繪畫來說明家庭狀況。</p><p>拔萃女小學</p><p>要求學生語文能力及表達能力高，表現要求穩重，愛看書的學生較有優勢。</p><p>拔萃男書院附屬小學</p><p>由3人小組會見學生及家長，重視學生的表達能力及語文能力。</p><p>保良局陳守仁小學</p><p>校內約3成學生屬亞洲其他區的學生，所以面試會以英語進行。</p><p>九龍塘宣道小學</p><p>重視學生的音樂才華，對學生學術成績要求亦嚴格。</p><p>媽咪心聲</p><p>Annie：「當父母嘅當然希望子女入名校，但都要分析過小朋友嘅性格同能力先。」</p></body></html>