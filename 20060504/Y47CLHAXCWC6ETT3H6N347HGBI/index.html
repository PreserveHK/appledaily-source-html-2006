<html><header><meta charset="utf-8"><title>流動投注站 - 左丁山</title></header><body><h1>流動投注站 - 左丁山</h1><p>繼續收到讀者電郵講「華秀隻狗」嘅出處，因略有重覆，不再轉述，其中一位潘先生話電影初次面世年代，只屬「默片」，由戲院內之解畫員解畫及繙譯，當時福爾摩斯嘅助手Watson初譯為「華秀」，後來先至譯為「華生」，Dr.Watson養有惡犬做保鑣，故有「華秀（生）隻狗」之說。現時有資格睇過默片嘅讀者，怕已接近一百歲，好難搵人作證咯。講起俗語，馬評人肥仔豪來電，問我哋成日講「大孖沙」，指重要人物，究竟「大孖沙」語出何處，源於邊個年代？又俾佢考起，各方讀者應該有答案，請賜教！</p><p>讀者Joe移民加拿大多年，來電郵話睇本欄講「南華降班」，甚有感慨，佢話為咗紀念上一輩足球明星，香港應該設立一個「足球名人堂」（FootballHallofFame），北美啲大型體育如冰上曲棍球、棒球、籃球、美式足球等皆有名人堂之設，一來可以勉勵青年人，二來可以紀念體育名人。香港足球曾經威風一時，有東亞足球王國之稱（事實上，由日本至到印度，冇一個地區夠香港打），紀念吓李惠堂、馮景祥、包家平、譚江柏、黎兆榮、孫錦順、姚卓然、莫振華、何祥友……以至胡國雄等等，好應該啫。可惜香港足球總會廢廢哋，咁多年都唔識搞足球名人堂，可歎也。<br> 讀者「孤舟葉」來電郵，獻十條妙計畀馬會以求增加投注額，因原文甚長，不便一一列舉，照左丁山睇，十條計之中，有啲得，有啲唔多實際，但係第十條「加設流動投注站」，「孤舟葉」話呢條橋效益最大，可抵前九條效益之和，因時間地點不夠方便而放棄投注的，大有人在，馬會之大救星，實非流動投注站莫屬。<br> 設流動投注站，好則好矣，但係一定有道德派反對，區議員得閒冇嘢做，又會反對，特區政府雖然成日講強政勵治，實際上好怕啲街頭大聲公，欺壓善良馬迷，睇怕唔敢批准馬會設立流動投注站喎，除非馬迷上街示威啦！講到呢一點，馬迷如一葉孤舟，邊會肯制吖。</p></body></html>