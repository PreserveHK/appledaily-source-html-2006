<html><header><meta charset="utf-8"><title>食環處：茹素似食西餐襟兄弟破宿命</title></header><body><h1>食環處：茹素似食西餐襟兄弟破宿命</h1><p>「做齋菜開唔到連鎖店㗎！」就係因為朋友呢句，激發呢對襟兄弟開分店！<br>我對齋菜無乜好感，一個下午就已經要改觀。<br>唔明白旺角花園街總店點解成日都咁旺，原來兩兄弟將齋菜西化，最吸引嘅係每3、4日轉一次菜式，誠意十足。<br>適逢今日佛誕，再講，以下餸菜，隨時可一不可再……<br>至今仍回味那碟蜜汁羊柳。<br>記者︰方綺君<br>攝影︰黃子偉</p><p>熟客等位發老脾</p><p>位於花園街的總店一早做到街知巷聞，不過亦由於太出名，每日慕名來幫襯嘅客人太多，經常逼爆小小舖位，連帶得失不少經常等位等到發老脾嘅熟客。<br> 禾之家老闆和仔同李先生𢱑到頭都爆，諗緊擴充現有舖位抑或開分店之際，一位飲食業資深嘅朋友講咗句︰「做齋菜開唔到連鎖店㗎！」和仔同李生不嬲唔信邪，決定偏要開分店，𠵱家搞到間舖有聲有色，朋友們都大跌眼鏡。</p><p>「厭咗做意大利菜」</p><p>原來和仔之前做開蔬菜批發，包辦齋菜生意；拍檔李先生本身亦從事飲食業，開意大利餐館，係禾之家嘅熟客仔之一。或者係李生已經厭倦做意菜，又或者係和仔要搵個生意拍檔，一次傾傾吓偈話：「其實我覺得齋菜可以做到西式化，多啲款式，唔係來來去去嗰幾味嘅！」「係呀係呀！我都覺喎！」就係咁，一次神推鬼差，大家一拍即合打天下。</p><p>「禾之家」4大規條</p><p>唔好睇佢兩個好兄弟乜都無所謂，佢哋自創咗4大規條，都咪話唔認真：</p><p>1.各有各做</p><p>意思唔係兩兄弟各有各做，而係新店同花園街總店都要各有特色，每3至4日就會創出新菜式，滿足食客。</p><p>2.唔會貪平換貨源</p><p>和仔大大話話做咗18年蔬菜批發，貨源嚟自乜地方佢最清楚︰「我哋唔會賣毒菜！」而且全部食物亦經過無動物基因測試。</p><p>3.浸菜要足半個鐘</p><p>跟足食環署指示，蔬菜用水浸30分鐘，再用鹽水洗刷。</p><p>4.只用橄欖油</p><p>係乜原因唔使多講喇啩？</p><p>西式齋菜有誠意</p><p>跟足4大規條都唔係易，淨係第一條各有各做都做死人，但又只可以咁樣做先可以畀到新鮮感食客，亦可以吸納唔同客源，打破朋友話︰「做齋菜開唔到連鎖店」嘅命運。新店菜式加入了西式元素，賣相西化，味道亦趨多元化，餐牌已有過百款食品，還會經常轉換新菜式，我睇到張餐牌，同坊間一般素食餐廳比較，真係用心好多，感受到嗰份誠意。</p><p>記者必揀<br>蜜汁羊柳　$48</p><p>扮肉高手猴頭菇今次化身羊柳，做法先將「羊柳」、青椒、紅椒、西蘭花煎香後再焗，淋上素牛柳汁，香氣撲鼻。</p><p>金槍魚沙律$48　</p><p>大豆纖維做出金槍魚肉的口感，紫菜做魚皮，外層鋪麵包糠炸，卜卜脆好香口，食落同真魚無分別。</p><p>其他正菜<br>a.有機雜菜沙律　$28</p><p>有機蔬菜全來自外國，特別清新翠綠，配師傅自製沙律醬，爽口。</p><p>b.紅芥黃花枝片　$52</p><p>素魷魚用紅咖喱，芥末粉做汁炒，做出少許攻鼻的效果但並不辣，汁料食落口感厚身，甜得入味。</p><p>c.比利汁蔬菜批　$42</p><p>蔬菜批是由粟米、甘笋、金菇和拉麵條，混和少許粉漿，用油煎。淋上由橙汁、番茄汁和師傅秘製醬汁，出面食唔到。</p><p>d.石板豆腐	$42</p><p>竹笙包日本滑豆腐，新鮮南瓜片配菠菜汁，色澤鮮艷，入口淡淡菠菜味。</p><p>e.柏子仁七色菜　$48</p><p>柏子仁有安神定經功效，略爆香後放入7種不同的蔬菜一齊炒。政府話1日要食3隻顏色蔬果，咁食法一定夠啦！</p><p>食客幾句</p><p>禾之家素食（27712393）<br> 油麻地白加士街131-135號地下<br> （佐敦地鐵站A出口）</p></body></html>