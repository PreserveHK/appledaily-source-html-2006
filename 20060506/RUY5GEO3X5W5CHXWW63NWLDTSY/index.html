<html><header><meta charset="utf-8"><title>選講波佬：街訪選世界盃評述員　最想聽伍晃榮講波</title></header><body><h1>選講波佬：街訪選世界盃評述員　最想聽伍晃榮講波</h1><p>睇波當然唔只係睇球員睇入波。球迷除了談球員技術，也喜歡評論評述員，好嘅評述，渣波睇到瞓着都被佢笑醒。世界盃將至，今日就來個街坊直選，選出最佳「講波佬」屬誰，事前還以為一定是即將退休的阿叔林尚義大熱當選，但答案竟然係香港人毋忘伍晃榮！	<br><br>記者：曾冠輝　<br>攝影：陳陶鈞</p><p>黃興桂「最差」</p><p>選阿叔和Keyman為最佳「講波佬」非常正路，前者經驗老到，後者後生啱嘴形，問街坊（唔係問忠實球迷）原來唔係人人都聽過佢哋講波，相反伍晃榮報道體育新聞就人人聽過，連女生都大讚用語抵死。而黃興桂就大熱當選最差「講波佬」，不過話雖如此，佢嘅說話又的確幾深入民心，一句「蔗渣嘅價錢踢出燒鵝髀啲味道」已足夠家傳戶曉。</p><p>問題：</p><p>Q1：你覺得最佳「講波佬」是……<br> Q2：你覺得最差「講波佬」是……<br> Q3：最深刻「講波佬」說話是……</p><p>Ken22歲（阿根廷躉）</p><p>Q1：Keyman。<br> Q2：黃興桂，佢講波簡直係廢話連篇。<br> Q3：曾偉忠「猴年獻金猴」爆粗嗰句，都算經典。</p><p>程先生30歲（英格蘭躉）</p><p>Q1：Keyman，佢知識比較豐富。<br> Q2：阿叔，佢都老啦，講波有啲呆滯。<br> Q3：我覺得有線劉舜文作啲世界盃宣傳歌幾得意，佢講波時嘅用字亦都好特別。</p><p>Jack20歲（英格蘭躉）</p><p>Q1：伍晃榮，佢算唔算㗎？佢退休後一直都好懷念佢報道足球新聞嘅方法，如果佢出嚟講波就正啦！<br> Q2：TVB帶眼鏡嗰個……好似叫鍾志光。<br> Q3：一定係伍晃榮「朗拿度好波嗰陣真係好好波㗎！」</p><p>Wilson22歲（德國躉）</p><p>Q1：伍晃榮。<br> Q2：黃興桂囉，佢講波好似亂嚟咁嘅。<br> Q3：伍晃榮嗰句「球場上有乜嘢衰得過輸兩球波？就係輸三個波嘞！」</p><p>Sunny21歲（巴西躉）</p><p>Q1：梗係阿叔林尚義啦！<br> Q2：CK（即係邊個?），之前亞視嗰個何靜江，佢講得有啲悶。<br> Q3：「蔗渣嘅價錢踢出燒鵝髀嘅味道」，好似係黃興桂講嘅。</p><p>Candy24歲</p><p>Q1：我好少睇波，聽得最多就係伍晃榮講波，佢講得好搞笑。<br> Q2：亞視四眼嗰個，（張丕德？）係，佢帶眼鏡好似懶斯文咁，其實又唔係。<br> Q3：黃興桂：加利仔有三個問題，第一跑得慢，第二唔夠快，第三速度唔高。</p><p>阿餅24歲（英格蘭躉）</p><p>Q1：阿叔囉，細個就聽佢講波，講得好專業。<br> Q2：黃興桂，成日亂咁講嘢，講嘅嘢都唔關場波事嘅。<br> Q3：02世界盃，有球員下陰中招仲繼續追波，黃興桂嗌：「嘩！不死鳥呀！」</p><p>講波佬發展史</p><p>「講波佬」並非新興行業，五、六十年代已經開始有足球評述員，只是當時電視還未有直播球賽，他們主要於電台主持本地球賽節目，透過大氣電波以「生鬼」用語形容球賽，讓收音機旁聽眾感受賽事的緊張氣氛，著名的電台「講波佬」有何文光、何鑑江、何靜江。<br> 說到用字，本地「講波佬」更是自成一格，用字精闢貼切，單單一個波，何只「盤、傳、扭、射」，仲有「斬、的、質、頂、篤…」等十幾種用字，都能讓聽眾想象到球員的動作，又如「醫院波」更是歇後語…形容傳球「唔湯唔水」，而這些術語仍一直沿用至今。至八十年代，電台足球廣播隨着電視足球轉播而逐漸式微，89年商台放棄廣播本地足球賽事，「講波佬」正式由電台跳到螢光幕前。</p><p>最好笑講波佬─黃興桂101語錄</p><p>街訪中不時聽到被訪者引述黃興桂的「無厘頭」用語，其實早已有網友將他的名句輯錄成《黃興桂101語錄》，當中不少都是耳熟能詳，再看一樣會笑，有興趣可到以下網址一看：<br>  http://forward.hkwebs.net/post/1/587 </p></body></html>