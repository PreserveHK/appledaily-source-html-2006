<html><header><meta charset="utf-8"><title>澳門100Fun：型廚教煮意大利菜媽咪話YummyYummy</title></header><body><h1>澳門100Fun：型廚教煮意大利菜媽咪話YummyYummy</h1><p>媽媽是家中御廚，阿爸無辣不歡、阿哥愛食雞翼……各人的喜惡，做媽媽的都心裏有數；說到媽媽的口味，卻不太清楚，但肯定的是，媽媽吃到我初次下廚所做的菜，必會心花放！不懂做菜？不打緊！有型仔廚師教煮幾味精緻意大利菜，一切變得好玩又Easy！</p><p>玩了一天，翌日醒來正是星期一，那就順理成章，跟媽媽到月怡意大利餐廳，因為每個星期一都是餐廳的休息日，也正是餐廳的主廚兼經理卜志浩（Igor）變身做主教，教授食客廚藝的時候！計計數，平時在這裏吃一頓飯，幾百元實在少不了，但現在付上MOP500，便可學做3道菜的意大利餐，完成後，更可以立即開餐，果真超值。</p><p>同枱煮飯仔好盞鬼</p><p>自己的煮食強項是湯餃（即食款式）和撈麵（即食款式），但絕不怕失禮人前，因為意大利名廚Igor不會粗製濫教，他每日最多開兩班（午及晚餐），每次只會教授6至10個人，讓大家都能學到他所傳授的烹飪秘方。看看5至7月的菜單，似乎頗對胃口，所以就跟媽媽一人一鑊，齊齊學廚去！<br> 還用說，媽媽的烹飪天份當然勝我一大截，她雖然不太懂英文，也可以跟着廚師的節奏去做。我就見步行步兼雞手鴨腳，幸好都能滴着汗又不失優雅地奉上大餐，好好孝敬媽媽。</p><p>頭盤　薄切鮮鱸魚片伴雅枝竹</p><p>媽媽試食評分：好好好好好<br> <br> 評語：「估唔到鱸魚可以好似魚生咁生食喎！更估唔到加咗陳年黑醋調味，魚味會咁鮮嘅！」</p><p>主菜珍寶帶子墨魚汁意大利飯拌生蠔泡沫汁</p><p>媽媽試食評分：好好好好<br> <br> 評語：「食佢搞到我個嘴污糟晒，不過啲珍寶帶子確係好新鮮，只係個汁有啲淡口！」</p><p>甜品　意式餅乾配甜酒沙巴翁汁</p><p>媽媽試食評分：好好好好好<br> <br> 評語：「用個大杯舀嚟食，夠特色！」</p><p>月怡意大利餐廳</p><p>地址：澳門友誼大馬路956-1110號文華東方酒店2樓<br> 電話：853-7933861<br> <br> 周一烹飪課收費：<br> MOP500/位（包括頭盤、主菜、甜品煮製及食用）<br> 營業時間：<br> 12:00nn-2:30pm；6:00pm-11:00pm（逢星期一休息）<br> 交通：由港澳碼頭步行前往約７分鐘，乘的士約MOP10</p><p>浪漫葡國菜好Hot</p><p>母親節，怎樣也要跟媽媽吃頓正經的。阿爸講，後生時為養家供樓，沒有花太多時間與媽咪外遊。放大假嘛？最遠只會到澳門飲飲食食，享受短暫的二人世界。今個母親節，爸爸要出差，而聽聞兩老至愛到的紅鶴餐廳將於6月底結業，精靈的我，一於陪同爸爸的老婆，把握時機吃這個地道葡國菜！<br> 乘的士途中，媽媽已經如識途老馬般，滿心興奮地介紹，一時說咖喱蟹美味，一時說音樂夠熱情……好了，終於踏入這間約20年歷史的名店，發現不論是戶外的錦鯉湖，又或是室內的地中海裝潢，都給人自在舒適的感覺，難怪爸爸媽媽最愛Hea在這裏！吃着地道風味的葡國菜，聽着3人樂隊演奏段段情歌，熱情又熱鬧，氣氛浪漫火辣，噢，眼前的媽媽，忽地充滿青春的神采，跟我真的好像兩姊妺呢！</p><p>紅鶴餐廳</p><p>地址：澳門氹仔史伯泰海軍將軍馬路2號凱悅酒店地下<br> 電話：853-8996874<br> 開放時間:<br> 12:00nn-3:00pm；7:00pm-11:00pm（星期二休息）<br> 交通：從港澳碼頭乘的士約MOP35</p><p>猛料溜冰場20蚊踩足1Day</p><p>吃飽，想消耗多餘脂肪。澳門朋友說，東亞運動會體育館內的溜冰場剛開放予公眾人士，但據他在剛過去星期六的體驗，需花兩個多小時排隊才能進場，提我選周日前往。<br> 跟媽媽走進場館，發現MOP20就可以玩足一整天，難怪晚上仍吸引到一眾年輕人在此打躉。溜冰場是標準的比賽場，夠光猛、音響水準不俗，就算是不懂得溜冰，在此歎冷氣都值回票價。但是一向遊蕩於太古城及又一城冰場的我，卻不明白為何硬要我購買毛毛手套才能入場；因為場內的冰冷程度猶如雪房，我想我是需要一件毛毛褸才對！幸好，在快要凍成雪條之前，我發掘另一個世界標準筍場──24條滑道的保齡球場，一於扮劉華，跟媽媽大碌特碌暖暖身。</p><p>澳門東亞運會體育館（溜冰場、保齡球場）</p><p>地址：澳門新路氹連貫公路<br> 電話：853-8087000（溜冰場）、853-865017（保齡球場）<br> 溜冰場收費：入場連租溜冰鞋MOP20，儲物櫃MOP1，冷手套MOP8/對。<br> 溜冰場開放時間：星期一至六11:00am-10:00pm；星期日10:30am-10:00pm<br> 保齡球場收費：7:00pm前收MOP20/局；7:00pm後收MOP30/局，全日租借保齡球鞋MOP3/對。<br> 保齡球開放時間：星期一至五2:00pm-11:00pm，星期六、日及公眾假期９:00am-11:00pm<br> 交通：由港澳碼頭乘的士約MOP50</p></body></html>