<html><header><meta charset="utf-8"><title>小熊維尼激薄手機超豪包裝賀80大壽</title></header><body><h1>小熊維尼激薄手機超豪包裝賀80大壽</h1><p>上年九月，Dmobo乘香港迪士尼開幕，推出一款以米奇老鼠為主題嘅M900手機，最近又再添食，新機P700搵嚟適逢80周年紀念嘅小熊維尼擔正，由摺機改為直身機、內置130萬像素鏡頭兼激薄都唔係重點，其3個鞋盒咁大嘅包裝加超豪內容，先最攞Fans命呀！<br><br>記者：許福合<br>攝影：何家亮<br>ImageGirl：Zoe</p><p>Dmobo之所以選擇小熊維尼成為新機主角，除咗貪佢夠可愛之外，原來仲因為今年係小熊維尼嘅80周年紀念，所以機身內外都份外落足料炮製，製作相當認真！<br> 包裝上亦好有心思，有齊具收音機功能嘅Hand-Free、80周年紀念證書及精美說明書等Fans恩物，不過最特別係當中嘅維尼相架同手機座，手機座具備來電功能，維尼更會搖頭提醒你有Call，都幾卡娃兒㗎！</p><p>橙×白夠搶眼</p><p>同樣係用迪士尼人物做主角，P700少不免要同M900比較，M900採用摺機機身，而P700就改為直身機設計，所以M900機身面積比較多，可以見到更多米奇圖樣，不過顏色方面就以P700較為Sharp，白色機身配上橙色按鍵同邊框，明顯較為醒目突出，另外屏幕底下嘅十字掣就特別印上80周年紀念字樣，擺明畀Fans收藏之用。<br> 機身上使用咗個1.9吋26萬色TFT芒，一開機即會出現可愛維尼跑出來嘅開機動畫，據廠方所講，大部份機身圖示、動畫等都用上「2.5D」嘅設計，筆者睇過類似兩層動畫所做出來的效果，有前後景之分，難怪叫2.5D，因為可算介乎2D同3D之間，而機身內所找到包括桌布、短訊、來電圖案、相框、媒體播放器到應用程式，都套用上小熊維尼嘅設計，相當精美。</p><p>手機規格不俗</p><p>咪以為P700使用直身設計會變得厚身，機身仍keep住只有11.3mm薄，重量亦只有63g，不過功能方面絕對無偷工減料，首先最常玩嘅當然係佢個130萬像素鏡頭，具備自拍鏡之餘，機側亦設有影相掣，方便Mood到即影！拍片就支援3GP同MPEG4，播片時支援全屏幕。當影相或播片時，畫面反應速度唔錯，不過屏幕光度略為不足，要在室外使用效果就會差啲。記憶體方面，已內置60MB容量，另外還設T-Flash卡槽，整體嚟講算唔錯喇。</p><p>PROFILE</p><p>制式：GSM四頻<br> 體積：107×43×11.3mm<br> 重量：63g<br> 屏幕：1.9吋26萬色彩芒<br> 主要功能：130萬像素鏡頭、音樂播放器、60MB可用記憶、mini-SD/T-Flash卡、藍芽、3GPP/MPEG4影片、MP3播放<br> 查詢：Dmobo（31022868）</p></body></html>