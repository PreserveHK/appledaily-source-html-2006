<html><header><meta charset="utf-8"><title>數碼影音：卡片DC衝破千萬像素SnapShot印到大海報</title></header><body><h1>數碼影音：卡片DC衝破千萬像素SnapShot印到大海報</h1><p>近排推出單鏡DC無論係像素或賣價，都屢有驚喜，變得愈來愈普及，相反卡片型DC就再冇咩突破，好多大芒、超薄同高像素等都係由SONYT系所創。不過卡片機霸主CASIO已再出招迎戰，新機EX-Z1000嘅CCD像素達到一千萬心理關口，以後掛喺心口嘅卡片DC，隨手影SnapShot都可印大海報！<br><br>記者：許福合　攝影：何家亮　ImageGirl：Mandy</p><p>PROFILE</p><p>感光元件：1,010萬像素CCD<br> 變焦：3倍光學、4倍數碼<br> 記憶卡：SD/MMC（內置8MB）<br> 屏幕：2.8吋<br> ISO：50/100/200/400/800/3200<br> 電源：專用鋰電池<br> 體積：92.0×58.4×22.4mm<br> 重量：139g<br> 查詢：捷成洋行（29262320）</p><p>4MB一張相片</p><p>Z1000採用1/1.8吋CCD，最高可達1,010萬像素，相片大小為3,648×2,736，如果唔計其他因素，單純比較像素，Z1000可以話係同D200同級，不過價錢就只係四分一！要享用高像素相片，亦要留意要預備一張大GB數SD卡，事關即使一般環境下拍攝，千萬像素相片檔案大小高達4MB一張，插張128MB卡只影到32張相，相當佔位！要讚係未因像素高而出現拖慢，拍攝同存相速度都算快，同一般卡片DC差唔多，甚至可作3張連環快拍。</p><p>超高流明度靚芒</p><p>Z1000背面使用2.8吋闊屏幕，特別處係可選擇傳統或闊模式顯示，屏幕尺寸雖然唔係最大，不過絕對係超光嘅一個，事關亮度高達1,200cd/m2，須知一般電腦芒都係講緊300cd/m2左右嘅亮度，所以室外使用毋須擔心光度不足！不過考慮到耗電問題，用家可自行選擇5級光度，節省電力。防震已係標準功能，Z1000使用AntiShakeDSP系統，對黑暗環境拍攝防震效果較好，ISO亦可設定至800，如果有特別需要，更可使用BestShot內特別模式，以ISO3200拍攝，但要留意雜訊會明顯提高。</p><p>一千萬像素有幾威？以相片最高解像度計，250dpi可沖曬15"高嘅大海報，若以200dpi沖曬，更可拉近20"咁高，質素仍可保持，唔會出現難看「格仔」，以後手上有喜愛嘅SnapShot相片，都唔再局限喺沖曬3R啦！</p><p>實試！機仔影千萬有幾掂？<br>細緻度爆燈</p><p>由時代廣場15樓望落街，路人都只係螞蟻咁大，不過當放大鐘樓嚟睇，發覺細微位都好Detail，絕對係高像素嘅威力！</p><p>室內拍攝尚可</p><p>暗渣位一向係DC最大敵人，當室內拍攝又唔夠光時，噪訊多到嚇親人。不過放大手錶部份，仍算清楚，一般DC早已模糊不堪。</p><p>暗渣位表現一般</p><p>Model背光，令面蛋偏暗，放大睇雖仍可見到眼眉部份，不過附近頭髮位已欠缺Detail，起渣情況明顯。</p></body></html>