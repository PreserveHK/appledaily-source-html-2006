<html><header><meta charset="utf-8"><title>消費blog：破解新奇士密碼揀靚橙</title></header><body><h1>消費blog：破解新奇士密碼揀靚橙</h1><p>09/05tue</p><p>電影《達文西密碼》5月18號先殺到嚟，但我最近就破解咗另1個密碼，就係「新奇士密碼」。喺網上流傳1個「醫貓」，話新奇士橙上面嘅貼紙，有特別意思；我幾日前咪寫個「醫貓」去新奇士美國總公司求證，佢哋即刻覆咗我。<br> 原來貼紙上嘅英文字同冧巴真係有特別含意，叫做ProductLook-UpCode(PLU)，即係美國生果商用嚟分辨生果嘅種類同埋大細；以新奇士橙為例，一般都會寫住Navel或者Valencia。Navel係秋冬時期收成嘅橙，無核嘅，而春夏收成嘅Valencia，就多啲核。咁究竟邊個甜啲呢？新奇士話，兩種都甜，就咁食或者煮都OK，但Valencia用嚟榨橙汁就最啱。<br> 貼紙嘅位數字代表個橙嘅大細，如果係Navel橙，4013即係細碼、3107係中碼、4012係大碼；係Valencia橙嘅話，細係4014、中係3108，4388就係大。嘩，1大堆冧巴好難記呀，都係食咗佢算數。<br> 仲有，如果貼紙上面嘅4位數字，前面有個9字，代表係有機種植生果；如果係8，即係基因改造生果；新奇士話，佢哋無基因改造橙，而有機新奇士橙喺香港就無得賣。<br> 寫到呢度有啲口乾㖭，等我去廚房攞個橙食先。Bye!:P<br> <br> 姓名：Shopping精<br> 性別：女<br> 年齡：年年24歲<br> 興趣：行街買嘢、吃喝玩樂、做高溫瑜伽<br> 逄周二刊出</p></body></html>