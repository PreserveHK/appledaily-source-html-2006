<html><header><meta charset="utf-8"><title>E3前哨戰直擊速報　PS3定價$4,180雙11推出</title></header><body><h1>E3前哨戰直擊速報　PS3定價$4,180雙11推出</h1><p>E3喺美國時間5月10日先開鑼，不過3大巨頭均搶先舉行發布會，公布旗下殺着。3大陣營由SONYPS3率先揭開序幕戰，現場發布眾多消息中，最令人鼓舞係PS3已落實11月11日在日本推出，售價約港幣$4,180。<br><br>記者、攝影：陳國輝</p><p>一直只係見到Dummy版嘅PS3，今次冇再用膠蓋笠住，仲好刻意放喺舞台中間位，讓全球媒體一齊感受。外觀方面，黑、白兩款顏色大致落實，雖然未有畀入場人士親身試玩，不過就跟當年PS2一樣，以一部超級電腦嚟模擬PS3，運算幾款遊戲作展示，一眾示範中，令小記就有印象係特意製作嘅《GTHD》，畫面震撼細緻之餘，嗰種現場鍊車嘅引擎聲，簡直令人心跳加速！</p><p>從善如流改手掣</p><p>PS3將內置20GB及60GB硬碟兩個版本，20GB版定價約港幣$4,180，而60GB版則未定價。除日本於11月11日成為首發地區外，歐美亦在11月17日推出。<br> PS3最為人所垢病係回力鏢形手掣，現終於作出改動，仲穩陣到用番PS2嘅DualShock2設計，只作稍微改動。睇唔到但最特別嘅，係加入擺動感應器，能偵測手掣傾斜度、搖擺幅度等，應該係內置咗水銀之類嘅感應器，呢招體感玩法好明顯係不甘於任天堂Wii嘅創新手掣搶盡風頭而加落去。</p><p>同場加映：《FFXIII》撐PS3</p><p>好兄弟SQUAREENIX亦加把勁力撐，在官網上宣布喺PS3上開發《FFXIII》，仲要係RPG、動作版、手機版等一齊推出！</p><p>明日預告：現場直擊E3前哨戰第2波，微軟大量新Game及任天堂新主機Wii登場，將陸續公布更多新消息。</p></body></html>