<html><header><meta charset="utf-8"><title>Hea：學少林功夫唔使返大陸金鐘罩≠刀槍不入</title></header><body><h1>Hea：學少林功夫唔使返大陸金鐘罩≠刀槍不入</h1><p>「少林功夫醒，真係醒；少林功夫勁，確係『近』……」星爺套《少林足球》同《功夫》講到天下武功出少林，《龍虎門》又講練金鐘罩嘅羅剎教首席護法金羅漢係超級高手，少林功夫真係咁天下無敵？7月，全港第1個少林武術中心成立，請嚟北少林寺幾位武術師傅親自教授，想學？得！不過你咪諗住學到刀槍不入嘅金鐘罩喎，因為永欣師傅話：「金鐘罩無話要練到幾多關幾多關，更加唔會刀槍不入！」<br>記者：許維雅<br>攝影：陳陶鈞</p><p>搞日營同武僧短聚</p><p>想學少林功夫？𠵱家唔使返大陸喇，因為6月大嶼山有間「香港少林武術文化中心」開幕，學少林功夫唔使山長水遠上中國少林寺。心郁郁想學又怕辛苦？咁又唔好諗到咁嚴重住，中心落成後會先開辦學生武術日營，無得過夜，只可以同武僧短聚。事先聲明呀，日營節目包大澳半日遊，參觀棚屋、楊侯古廟、關帝廟、將軍石等名勝，之後聽師傅簡介少林發展、睇埋武僧示範少林基本功，講真絕世內功一日半日一定學唔到，但係可以畀你近距離接觸少林武僧，明白練功可以強身健體嘅道理，都算新鮮感十足，百零蚊玩足1日當小朋友暑期活動相當不錯。玩過覺得有興趣咯，先參加遲啲舉辦嘅家庭營，再想認認真真學少林功夫咯，先再考慮參加更全面嘅習武班都未遲。</p><p>硬橋硬馬真功夫</p><p>7月開營，屆時永欣、延康同延亭3位有多年習武經驗嘅少林師傅會駐場授武。同《少林足球》裏面嘅星爺諗法一樣，宣揚少林武學點都要有番啲噱頭，星爺選擇同大師兄Jam歌，大師兄有碎玻璃樽鐵頭功咩？延亭師傅都有！仲即席表演硬橋硬馬真功夫。鐵頭功係硬氣功一種，只見師傅揦住把鐵尺起勢自己扑自己額頭，鐵尺即時斷開幾截，現場嘩聲四起拍爛手掌，好勁呀。</p><p>師傅個個有料到<br>1﹒延亭師傅</p><p>自幼習武，擅長少林拳法、器械、養身功、硬氣功如鐵頭功等，下山後不斷開辦武術學校，銜頭多不勝數，包括嵩山少林寺第34代武僧總教練、澳門武術教育中心及河南少林功夫學校校長等。</p><p>2﹒永欣師傅</p><p>自幼拜少林寺釋行書大師學武，兼修佛法、禪學及少林醫學，擅長少林拳法、器械、氣功、梅花刀、達摩劍及達摩杖，1985年任河南省「少林拳太極拳專習院」少林系主任及總教練，翌年於「96全國武林精英邀請賽」中獲「武林名師」榮譽。</p><p>3﹒延康師傅</p><p>16歲開始於嵩山少林寺習武，擅長少林拳法、器械、八段錦、羅漢拳及通背拳，1993年拜現任少林寺第30代方丈釋永信大師門下，收為第34代護寺弟子；唔止咁，佢仲喺2000年到「莫斯科少林武術研修中心」任總教練，學員包括俄羅斯總統普京女兒。</p><p>徒弟仔ShowTime</p><p>記者會上有大班徒弟仔表演，細至7歲大至17歲，個個一身好武功，佢哋全部都係中國各地少林武術學校嘅俗家弟子，跟正常人一樣可以食肉結婚。至於3位師傅都做過出家人，不過下山授徒就會還俗。喺呢類學校受訓，原來唔使錢，不過訓練過程十分刻苦，除武術外亦會學少林文化、讀書寫字，每周得1日假，唯一娛樂係睇電影唱歌，唔怪得記者會上美食當前，成班徒弟仔仆出去搶食喇。</p><p>童子功</p><p>最細弟子冬冬4歲開始練功，即場表演童子功，仲企定定表演童子拜佛。</p><p>螳螂拳</p><p>大師兄使出1招像形拳中嘅螳螂拳，原來大師兄先有資格着件跌膊衫！</p><p>雙刀</p><p>弟子表演少林雙刀功架十足。</p><p>少年棍</p><p>打到酒店地氈起塵，搞到我個鼻勁痕，唔信佢哋勁都唔得。</p><p>證謬誤</p><p>唔少電影、電視劇集同漫畫都出現少林武功，金鐘罩、如來神掌等絕世武學堅定流？係真係假大家都係估估吓，今日就搵師傅求證，為你解開疑團。</p><p>1.有無如來神掌？最勁嗰招係咪「佛法無邊」？</p><p>延亭師傅冷笑：「我都有聽過，呢啲係電影橋段，你唔係咁都信呀！」慘，俾師傅寸㖭！由粵語殘片時代做到𠵱家都仲有如來神掌，好似一出世就俾人呃咗咁。</p><p>2.下山要過十八銅人陣？</p><p>唔少武俠片都講過少林弟子落山都要過「十八銅人陣」，呢次就半堅半流嘞！延亭師傅就話：「細個都有聽師公講過，歷史書都有記載過，不過𠵱家已經失傳咗。」</p><p>3.有無洗髓經、易筋經？</p><p>延亭師傅話：「洗髓經同易筋經都係養生功之一，先學洗髓經後學易筋經，再將兩者夾埋一齊練習就可以打通經脈，有養生保健嘅作用。」</p><p>4.金鐘罩刀搶不入？</p><p>《龍虎門》石黑龍同金羅漢都係練金鐘罩，仲話最勁可以練到天下無敵12關㖭，永欣師傅話：「金鐘罩係硬氣功之一，不過唔會分關數練，只會分身體邊部份練，刀搶不入其實無乜可能。」</p><p>街坊：唔係咁受落！</p><p>少林武術文化中心<br> 暫定7月份日營費用：每人$120包膳食及課程證書，另加$30專車接送來回東涌地鐵站至大澳<br> 查詢：香港各界文化促進會（北角電氣道169號宏利保險中心6C/25036032）<br> 報名查詢網址： http://www.shaolin.net.hk </p></body></html>