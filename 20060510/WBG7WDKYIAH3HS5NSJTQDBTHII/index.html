<html><header><meta charset="utf-8"><title>股壇瀏覽器：勵晶高追要睇清</title></header><body><h1>股壇瀏覽器：勵晶高追要睇清</h1><p>新地（016）近期不止劈價促銷貨尾套現，噚日仲停牌配股抽水，幸好唔係劈價配股，折讓幅度只得3-5%，否則地產股肯定出現股災。<br> 老行尊話，新地配股意味郭氏兄弟認為新地股價已經很高，但由於認購反應熱烈，反映搶貨的芬佬認為大市升勢未盡，仍有得炒。新地在10年前，即96年1月以每股62.13元配股集資逾40億元，當時市場處於牛市，配股引起市場懷疑大市將牛去熊來。結果係股市不但未有大調整，反而進一步炒高，直至97年亞洲金融風暴來臨才出現熊市，其間新地炒咗好幾轉兼升破百元大關，高見109.50元，所以今次新地配股，亦唔使太驚青。<br> 勵晶（575）近兩日急升，累升61%至0.58元。黑客話，勵晶去年11月與雲南銅業組成合營公司，進軍內地銅礦業務，屬於礦業概念股。近日升幅有追落後味道，不過要注意是該股近日發行一批2000萬美元（約1.56億元）可換股債券，行使價只是0.2615元。</p><p>民生國際傳抽水</p><p>從事珍珠養殖及珠寶業務的民生國際（938），傳獲國際級珠寶商睇中有意入股，股價急升，公司好快就發出不明股價異動聲明，但仍有買盤繼續掃貨，勁升43.86%至0.41元，以全日高位收市，成交額1238萬元。<br> 民生國際最近計劃投資1億元於內地浙江的諸暨珠寶城，有資金需要。據講公司本來唔想批股，但有投資銀行搵上門，游說公司趁高抽水，如果獲得著名基金認購，更可以成為炒上的藉口，總之就搞到公司管理層心郁郁想配股。由此可見，投資銀行為搵生意不斷游說上市公司抽水，投資者絕對有理由憂慮抽水活動陸續有來。<br> 阿虎</p></body></html>