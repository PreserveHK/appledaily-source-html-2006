<html><header><meta charset="utf-8"><title>真的愛妳：媽咪至Buy520　得森美中咋！</title></header><body><h1>真的愛妳：媽咪至Buy520　得森美中咋！</h1><p>母親節呀母親節，這幾天人人都掛在嘴邊的這個媽媽節日，究竟你會點樣過？今日先來個星光熠熠耀母親，好向藝人偷橋。眾星親筆寫下對媽媽藏於心中的愛意，也分享跟媽咪度過母親節的難忘經歷。唉，只可惜，10個街訪母親有9個都冧嘅520（我愛你），喺群星語錄中只得森美有「愛你」的明示！當然，溫馨語句依然滿瀉，看過他們畫的畫、說的話，你今晚也許忍不住要拿起小時候用過的畫筆，繪一張心意卡，14號那天送給媽媽。<br><br>記者：黃若茵　<br>部份攝影：黃子偉、陳盛臣、周旭文、楊錦文</p><p>Q1：今年母親節玩乜？<br> Q2：最難忘的母親節。</p><p>星光熠熠之最大獎</p><p>街訪近30位母親，近半媽咪都揀最鍾意Kelly同森美所寫嘅心意卡。梗係啦，一個祝媽咪靚一世，另一個就扮BB畫奶嘴兼講LovingYou。至於唐寧都有6位媽咪Buy，我諗，係因為群星之中佢寫得最多字，呢啲就叫誠意喇。</p><p>森美跟另一個媽媽過</p><p>大個仔喇仲含奶嘴？都係感激媽媽養育之恩啫。「LovingYou」字句說中了媽咪最啱聽嘅「我愛你」。<br> Q1：會跟一個小朋友的媽咪到外地度過，係邊個？心照啦！<br> Q2：有年母親節前夕跟媽媽嗌交，到第二晚吃飯時大家還是黑口黑面，好難受！終於回家途中經過公園時，拉着媽媽道歉。</p><p>Kelly靚足一世</p><p>Kelly要媽媽靚足一世，實行兩母女都咁明艷照人。雖然唔係露肉講「我愛你」，但凡女人聽到都實受。<br> Q1：媽咪鍾意食牛排，所以會帶媽咪去擦一餐勁嘅。<br> Q2：有年細佬喺上海拍劇，母親節同埋爹哋媽咪一齊去上海，順便慶祝爹哋生日，一家人喺外地過母親節好特別。</p><p>唐寧媽咪愛屋及狗</p><p>唐寧媽媽本身不愛狗仔，但唐寧卻在家中養了4大隻，媽媽愛她，也因此愛上她的狗呢。<br> Q1：會親自下廚煮飯畀媽咪食。<br> Q2：小時候媽媽不准許我自己1人出街，但某年母親節我趁媽媽不在家，偷偷落街買了1枝花，媽咪收到後又嬲又開心。</p><p>笑中有淚劇情組</p><p>精選以下幾位，都有一個幾值得分享嘅難忘母親節。有啲都幾爆笑，亦有啲笑中有淚㗎。</p><p>吳日言為媽咪殺入金舖</p><p>吳日言畫上大花小花各一朵，大那一朵當然是媽媽庇蔭着自己，並寫上「多謝你一路嘅照顧」。<br> Q1：今年要提前慶祝，請媽媽食飯外，還會做東出錢帶她Shopping。<br> Q2：讀書時有年做暑期工，將賺到的錢拿去買了1隻鑽戒給媽媽，咁大個女第一次入金舖。媽咪收到後當然話我嘥錢，但卻笑不攏嘴呢！</p><p>連凱冠軍花瓶做禮物</p><p>相隔兩地，連凱不忘叫媽咪不要擔心，寫上「Don'tworry,willbe"BACK"Soon！」<br> Q1：未來幾個月會抽時間返L.A.探媽咪補祝。<br> Q2：小學嘅時候親手做咗一個陶瓷花瓶，重攞咗學校嘅冠軍，母親節就將個花瓶送咗畀媽媽。</p><p>張敬軒送花拜山得罪媽咪</p><p>張敬軒非常慷慨，唔止祝自己媽媽身體健康，仲要天下的母親都快樂。<br> Q1：適逢媽咪喺廣州開新舖，所以會封$8,888嘅好意頭利是畀媽咪。<br> Q2：中二時爸爸買花送畀媽咪，但卻買錯菊花同劍蘭，我自己衰多口，話束花似拜山，媽咪嬲咗成晚！第二日送番張卡畀媽咪賠罪。</p><p>焦媛床頭卡眼濕濕</p><p>先媽媽之樂而樂，焦媛果然是孝順女。<br> Q1：剛剛學咗兩道燕窩菜，可以親手煮畀媽咪食滋補養身。<br> Q2：有一年親手畫咗張卡，但媽咪好夜先收工，於是收喺媽咪床頭，第二日爸爸話我知嗰晚媽咪開心到眼濕濕。</p><p>Leo同媽媽講初吻</p><p>「無法可修飾的一對手，帶出溫暖永遠在背後……」不妨唱這歌去表達對媽媽的愛吧！<br> Q1：今年會送花畀媽媽，女友之後佢係第2個收到我送嘅花。<br> Q2：數年前母親節前夕做緊《森美移動》玩遊戲，我輸咗，要即場打電話畀媽咪同佢講初吻嘅經歷，就係咁俾阿媽知道咗我嘅初吻。</p><p>實際型仔女請食飯</p><p>簡單原是美，不過請媽咪食餐飯、睇場戲，總之陪在一起已經係最好嘅節目啦。</p><p>at17你咪理，我愛你</p><p>見Ellen平日都成日笑哈哈，難怪母親節都叫媽咪笑多啲！而二汶知道媽咪錫自己，索性畫上自己的肖像送畀媽咪。<br> Q1：二汶知媽咪鍾意睇Drama，所以一早買定飛陪媽咪睇《你咪理，我愛你，死未！》舞台劇。至於Ellen嘅哥哥今年返咗嚟香港，一家人陪媽咪食飯。<br> Q2：異口同聲說每年母親節都好平淡，最緊要平日陪多啲媽咪喎。</p><p>蘇志威回港補祝</p><p>今年母親節要到外地工作，但回港後一定會同媽咪補祝。<br> Q1：每年都會請媽咪食飯，今年亦不例外。<br> Q2：每年都好難忘，最緊要係抽到時間陪媽咪。</p><p>少爺占阿媽好正</p><p>生得出你咁大個仔，媽咪梗係正啦！<br> Q1：當然要陪媽咪食飯啦！<br> Q2：記得初初出來工作，賺錢不多，但母親節封咗幾千蚊嘅大利是畀媽咪，好難忘。</p><p>阿喱實行打牌鬆章</p><p>為報答媽媽，你會唔會成日請佢食叉燒飯呢？<br> Q1：食飯之餘，梗會陪阿媽打牌，我自然會醒水鬆章畀阿媽啦！<br> Q2：因為我嘅出世，令到媽媽有第一個母親節，所以媽媽生咗我一定係最難忘。</p><p>Oscar唔知道有母親節</p><p>感激無論做任何事，包括開Concert都得到媽媽的支持。<br> Q1：今年3代同堂，同媽咪及婆婆一齊去西貢食海鮮，平日怕高膽固醇我唔畀佢哋食，母親節就破例一次啦！<br> Q2：細個時媽咪冇話我知有母親節呢樣嘢，大個啲先知，覺得嗰段以為冇母親節嘅日子最難忘。吓？</p><p>廖碧兒飛過加拿大</p><p>簡單一句「HappyMother'sDay」外，睇真啲，都有唔多起眼嘅「囗U」喎。<br> Q1：媽咪同家姐都喺加拿大，但佢哋喺唔同嘅城市，希望可以同媽咪一齊飛去Join埋家姐一齊慶祝。<br> Q2：一定係細個嘅時候，諗番起以前日日跟媽咪一齊嘅時光覺得好可貴。</p><p>街訪：媽媽最啱聽？</p><p>簡簡單單3個字，不易對媽媽說出口，卻是媽媽最想聽到的，各位，Get到母親節要同阿媽講乜嘢啦！</p></body></html>