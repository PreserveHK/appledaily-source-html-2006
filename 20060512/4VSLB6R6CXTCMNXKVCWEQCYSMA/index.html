<html><header><meta charset="utf-8"><title>花𡃁Can：百五蚊護膚班　敷膜換物倒賺$30</title></header><body><h1>花𡃁Can：百五蚊護膚班　敷膜換物倒賺$30</h1><p>OL們食lunch時圍埋除咗傾娛樂圈大小秘聞，就係傾邊個品牌化妝護膚班最吸引。化妝護膚班，即係畀少少deposit就可以學吓護膚化妝技巧，上完堂畀咗嘅deposit可以買番品牌產品嗰種。今次專誠搵嚟正牌OL兼學過化妝的兼職模特兒Carrie，親身試勻全城最hit嘅3個化妝班，測試吓究竟邊班最掂。<br><br>記者：陳慧茵　攝影：伍慶泉、楊錦文　Model：Carrie</p><p>免費敷王牌面膜</p><p>SK-Ⅱ呢個護膚班大約授課個半小時，Carrie話一開始導師先講咩叫「亮白剔透」、黑色素形成原因等問題。「不過之後開始講SK-Ⅱ歷史同王牌產品就有啲hardsell。最好嘅係可以喺堂上試晒佢哋潔面、lotion、精華素、眼霜等產品，另外導師亦會教正確按眼程序。」最後學員會即場試用王牌面膜，完課後亦獲得1張$100禮券換購產品。</p><p>賣點：堂上試價值$80嘅王牌美白面膜，是唯一計落有賺嘅化妝護膚班。<br> 環境：位同位之間相隔幾遠，似讀書上堂feel。<br> <br> 點睇堂上導師？<br> 「導師講解幾詳盡，好有說服力，皮膚仲幾滑溜㖭。」</p><p>直擊試後感</p><p>換咩最化算？</p><p>100蚊現金券喺SK-Ⅱ係買唔到任何產品，所以可以9折優惠加100蚊回扣，買新出美白修護霜。</p><p>SK-ⅡBeyondwhiteness超越美白護膚班（25829898）<br> 日期：星期一至六<br> 時間：2:30pm-4:00pm/6:30pm-8:00pm/7:00pm-8:30pm（一至五）<br> 10:30am-12:00nn/11:00am-12:30pm/2:30pm-4:00pm/3:00pm-4:30pm（六）<br> 收費：$150（送$100現金券）<br> 備註：最少4人成班</p><p>一對一貼身指導</p><p>CLINIQUE這個1對1教化妝課程，包括簡單清潔護膚程序及簡易化妝技巧。Carrie：「導師先幫我設計適合嘅化妝方法，咁針對性係其他workshop做唔到。示範完半邊面化妝後，另一半會俾我自己練習，不過最欣賞係導師見我額頭生滿暗瘡，會即時教我暗瘡遮瑕方法，好細心。」課堂完結，學員可以學費$300換購化妝護膚品。</p><p>賣點：1對1授課，提供度身訂做化妝技巧。<br> 環境：位置寬敞，但因經常有客人進出，略影響情緒。<br> <br> 點睇化妝導師？<br> 「佢笑容燦爛好nice。」</p><p>換咩最化算？</p><p>指甲油$75+眼線筆$110+超潤護唇膏$115=$300</p><p>CLINIQUE（31881112）<br> 日期：星期一至日<br> 時間：12:00nn-7:00pm（每節1小時30分）<br> 收費：$300（全妝教授）</p><p>男導師細心教授</p><p>shuuemura嘅兩個小時化妝班會先講解品牌歷史、試用各種護膚產品，學員還會輪流上台做model，學習不同部位化妝技巧。Carrie：「呢度無得賣product，感覺無咁hardsell；另外每示範完一部份化妝，都會有時間畀學員自己跟住化，幾實用。」完課後，學員可以等同報名費$470換購化妝護膚品。</p><p>賣點：星級男導師近距離教授，全程有Powerpoint輔助講解。<br> 環境：仿照日本專門店做法，室內燈光偏黃，簡潔明亮。<br> <br> 點睇堂上導師？<br> 「佢好識搞氣氛，好搞笑，令氣氛融洽互動，我仲留意到佢有噴香水，幾醒神。」</p><p>直擊試後感</p><p>趙小姐：一大班人上堂幾好，每個化妝step都可以自己試，唔悶又學到嘢。</p><p>換咩最化算？</p><p>高效平衡潔顏油$250+海洋深層水$90+眼影$130=$470</p><p>shuuemura基礎化妝班（25064283）<br> 日期：星期一、三、五及六<br> 時間：6:30pm-8:30pm（一、三、五）；11:30am-1:30pm（六）<br> 收費：$470（可全數換購產品）</p></body></html>