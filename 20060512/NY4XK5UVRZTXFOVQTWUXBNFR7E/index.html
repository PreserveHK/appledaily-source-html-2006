<html><header><meta charset="utf-8"><title>Hea：Miss阿Sir留意　提防無印間尺</title></header><body><h1>Hea：Miss阿Sir留意　提防無印間尺</h1><p>有考試，就有人作弊，無計喎，人性本醜惡，近日香港會考爆出借尿遁去廁所上網出貓就係一例。「出貓人之常情喇！」你實會咁諗；「有得出貓唔通唔出咩？」問心，你係咪咁諗？「人哋出貓我唔出貓咪好蝕？」問多次，你係咪真係咁諗？……如果你真係咁諗嘅話，Sorry，身為學生哥嘅你唔該唔好睇呢篇文，呢篇出貓8法，係寫畀一眾Miss同阿Sir睇嘅。<br><br>記者：羅灝汶　攝影：林栢鈞<br>特模兒：阿仙、Nico、阿智（Salvador）</p><p>出貓8法</p><p>街訪學生，綜合出以下經典兼實用出貓8法，8法中首推無印間尺，因無印推出嘅鐵間尺有磨砂面，可以喺面用鉛芯筆或鉛筆輕鬆寫定題目、答案，若慘被老師發現，用手一搓所有罪證即時一掃而空。各位Miss阿Sir留意嘞，除咗高科技上網出貓，其實日常最普遍嘅文具先至最防不勝防呀。</p><p>嚴捉8貓<br>1.無印間尺</p><p>史上最強出貓道具，將答案寫喺無印間尺上面。如有大量答案，會帶2把間尺備不時之需，老師發現時用手一搓犯罪證據完全消失。<br> 課堂成功度：★★★★★<br> 風險：★<br> 公開試成功度：★★★★★<br> 風險：★<br> <br> （5★為滿）</p><p>2.傳答案紙</p><p>同同學夾好每人讀一Part，然後交換試卷抄寫對方答案，事先夾好易成功，不過答案過份相同會攬住死，仲有，公開考試無可能認識隔籬位同學，唔Work！<br> 課堂成功度：★★★★<br> 風險：★★★★<br> 公開試成功度：★<br> 風險：★★★★★</p><p>3.紙巾藏答案</p><p>扮傷風，拎出事先填滿答案嘅紙巾照抄，特點係紙巾呢種日用品易收藏兼掩飾力強，打個大乞嗤包保無人埋身，不過公開試試場比較開揚，最易捉。<br> 課堂成功度：★★★★★<br> 風險：★★<br> 公開試成功度：★★★<br> 風險：★★★</p><p>4.牛皮膠紙貼大髀</p><p>女生專用出貓法，寫滿答案嘅牛皮膠紙貼大髀再用裙遮住，監考老師全男班嘅話好難捉，始終男人唔敢偷望女仔裙底，唔通搜身咩？<br> 課堂成功度：★★★<br> 風險：★★★<br> 公開試成功度：★★★<br> 風險：★★★</p><p>5.鞋舌</p><p>Converse鞋舌較闊可加強掩飾力，不過鞋舌始終大極有限，上面抄唔到幾多個字。<br> 課堂成功度：★<br> 風險：★★★★★<br> 公開試成功度：★★★<br> 風險：★★★</p><p>6.擦膠</p><p>用原子筆將答案抄寫喺擦膠上，大多是難記的生字。<br> 課堂成功度：★★★★<br> 風險：★★<br> 公開試成功度：★★★★<br> 風險：★★</p><p>7.抄枱面</p><p>答案寫喺枱面，老師極難發現，不過公開考試成功度係零，因為無機會事前做準備。<br> 課堂成功度：★★★★★<br> 風險：★★★<br> 公開試成功度：★<br> 風險：★★★★★</p><p>8.抄手掌</p><p>答案抄喺掌心，握實拳頭就無人睇到，少手汗同學多用。<br> 課堂成功度：★★★<br> 風險：★★★<br> 公開試成功度：★★★<br> 風險：★★★</p><p>考生勁嬲</p><p>上星期中學會考英文科考試（課程乙）試卷二，考評局在其中3個部份嘅試題上，附印網址顯示試題出處，令唔少考生假借如廁，利用手機上網尋找答案。事件曝光後即成為各大小討論區熱話，有唔少考生認為事件會影響8萬名應考此卷嘅考生評分，繼而引發網上聯署簽名聲討考評局及學生組織嘅「黑衣行動」（紅圈），相信事件仍會擾嚷一段日子。</p><p>港日電影玩出貓<br>《逃學威龍》</p><p>當年星爺要靠達哥幫手出貓，MC題用電話問人，答案就靠達哥畀提示，a等於蘋果、b等於香蕉、c等於玩具車、d就自己扮狗叫，係出貓經典場面。</p><p>《出貓鬥一番》</p><p>故事講日本理科大學係間高水準學校，但一群宿生成績不佳不停出貓，而且招數層出不窮，就連窗廉都寫滿答案，係當年安室奈美惠嘅代表作。</p><p>出貓有古講</p><p>作弊點解叫「出貓」？話說宋朝有個考生帶咗個印有貓圖案嘅枕頭入試場，後來被人識穿內藏考試答案，自此作弊就叫「出貓」嘞。不過問心嗰句，10個學生9個都可能出過貓，出貓係衰，不過出完貓仲要四圍唱，呢啲唔係叫型，而係蠢！</p><p>街訪：差唔多人人出過貓！</p></body></html>