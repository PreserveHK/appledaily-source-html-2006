<html><header><meta charset="utf-8"><title>食環處：銅鑼灣人龍店個半鐘照等</title></header><body><h1>食環處：銅鑼灣人龍店個半鐘照等</h1><p>今晚落銅鑼灣仲未諗定去邊間食飯？聽人介紹不如親身睇，見到邊間有人龍就去邊間食實無衰！今次就介紹3間銅鑼灣嘅人龍店畀大家，當中包括最新嘅日本放題、住家菜同甜品店，訪問過人龍中嘅等食人，佢已經等咗個半鐘，仍然照等，真係好食成咁!?<br>記者：曾靜茵<br>攝影：陳偉強、曾靜茵</p><p>排住隊話……</p><p>（左）林太：呢度嘅服務態度好好，就算要排隊等位都唔緊要，最緊要啲嘢食新鮮好味。<br> （中）Susan：見呢度主打健康嘅日本菜幾吸引就上嚟試，雖然要等位，但都覺得OK啦！<br> （右）Jimmy：覺得$128任食個價錢喺銅鑼灣區好抵，而且咁多人排隊，唔會差得去邊嘅！</p><p>一生任食創作和食</p><p>人龍時間：7：00pm至7:30pm及9:15pm至9:45pm</p><p>激新放題9點半後仲平</p><p>剛開業嘅「一生」可以話係銅鑼灣至人氣嘅人龍店，小記呢兩三日weekday都有落去，晚晚滿座唔在講，排隊人流仲逼爆埋電梯口，唔預早1日訂定位都起碼要等番半粒鐘先有得坐。<br> 店內除咗以135款料理任點任食為賣點之外，而且唔係局限於傳統刺身、壽司，還有自家創作的辣泡菜餃子豆腐鍋、涼拌葛絲、成吉思汗羊肉燒等，每晚9點半後入座仲會平多幾十蚊，加上即日至5月31日，每位顧客入座仲會送迷你魚生飯一客，確實爆得有道理！</p><p>炸沢蟹</p><p>細細隻嘅沢蟹唔係度度放題都有得食，面層掃上薄薄嘅炸粉，一口一隻，用來佐酒一流！</p><p>雞絲野菜鮮腐皮卷</p><p>以白雪雪嘅北海道新鮮腐皮嚟包裹，豆味香濃兼無油，內裏就以無脂肪嘅雞胸肉切絲做餡，再配以新鮮嘅青瓜絲同紅蘿蔔絲，咬落口鮮味無窮，清新健康之選。</p><p>香煎木糬糕</p><p>有豐富纖維嘅木糬經過燜煮，然後再用橄欖油煎至香脆，食落絕唔肥膩。</p><p>食客食評</p><p>一生任食創作和食（28080384）<br> 地址：銅鑼灣百德新街24-32號名珠城1樓<br> 晚巿任食收費：星期一至四5:30pm至9:30pm$168、9:30pm-11:30pm$128、星期五至日及公眾假期5:30pm至9:30pm$198、9:30pm-11:30pm$158</p><p>住家菜</p><p>人龍時間：7:15pm至8:30pm</p><p>無味精住家菜周日休息</p><p>店舖位置靠近伊利莎伯橫巷內，若果唔係人龍排到出馬路我都發現唔到。雖然小店每晚人龍逼爆街頭，不過所賣嘅並非珍饈百味，而係名副其實嘅住家菜，標榜清淡少油、唔落味精，唔少街坊1星期嚟足4至5次，當中日日唔同嘅老火靚湯係熟客推介。另外，全店只有40幾個座位，唔訂位恐怕都要等一、兩粒鐘，而且唔接受6人以上訂座，星期日亦全日休息，認真有性格。</p><p>添丁骨$40</p><p>最新創製嘅添丁骨，以豬腳薑嘅醋嚟燜煮，咬落酸酸咪咪，非常醒胃。</p><p>鮮雜果咕嚕肉$40</p><p>一般餐廳以水果罐頭嚟煮，不過老闆堅持用新鮮生果，包括士多啤梨、奇異果等，啖啖鮮甜。</p><p>鹹魚茸煎肉餅$42</p><p>將鹹魚打成茸再與豬肉同煎，唔落油，以慢火煎香，食落口乾身唔油，還有陣陣鹹魚香。</p><p>一星期嚟足5日嘅鍾先生同鍾太：最鍾意個老火湯，另外添丁雞、糖醋桂花魚、煎釀茄子都好好味！</p><p>住家菜（31050456）<br> 地址：銅鑼灣謝斐道460-462號（近伊利莎伯大廈側）</p><p>發記甜品</p><p>人龍時間：9:00pm至11:00pm</p><p>楊枝甘露日賣200碗</p><p>呢間發記開業都有2年，人龍依然，招牌楊枝甘露係鎮店之寶，日賣超過200碗，每碗差唔多用咗2個芒果，食落甜美唔會酸，加上老闆阿King周不時自創新甜品，如榴槤啫喱、意大利涼粉條等，keep住新鮮感，唔怪得喺旺角開新舖啦！</p><p>楊枝甘露$25（前）<br>榴槤飄香$25（後）</p><p>用新鮮芒果同榴槤打成嘅楊枝甘露及飄香，配合金柚及奶，兩者都係店中熱賣。</p><p>雜果黑珍珠意大利涼粉條$33</p><p>切成條狀嘅涼粉，望落好似墨魚汁意大利粉，配合黑珍珠同多種生果，夏天食最啱。</p><p>榴槤啫喱$20</p><p>新鮮嘅榴槤配以提子味嘅啫喱味道出奇咁夾，嗒完軟硬適中嘅啫喱後，榴槤香氣才慢慢滲出，正！</p><p>食客Tony：每次嚟都必叫楊枝甘露，好夠料，跟住會點多個馬豆糕，一濃一淡幾好味吖！</p><p>發記甜品（28383066）<br> 地址：銅鑼灣謝斐道532號地下（世貿中心對面）</p></body></html>