<html><header><meta charset="utf-8"><title>飯聞煮派：媽打有口福　鮑翅燕窩落重本　Kary媽豪1Day</title></header><body><h1>飯聞煮派：媽打有口福　鮑翅燕窩落重本　Kary媽豪1Day</h1><p>「我媽咪唔會對子女噓寒問暖，絕不多言，但係咁唔代表佢唔錫我哋，只係無聲無息之間，先可睇出佢無微不至嘅照顧。好似佢會趁我唔喺屋企幫我執房，見到我有乜用完，就即刻幫我買。有媽咪細心照顧，做嘢幾忙壓力幾大，都無後顧之憂。」媽咪寡言的性格，令Kary（吳雨霏）絕少同媽咪親口講ILoveYou。咁又係，行動最實際，Kary一於跟朗豪酒店總廚曾師傅偷師，仲要唔上菜唔花心機唔煮，鮑魚、魚翅、燕窩……Kary親自煮幾味阿媽最愛，俾媽咪享受番無憂的一天。<br><br>記者︰劉昱蘭<br>攝影︰周旭文<br>鳴謝︰旺角朗豪酒店明閣（35523300）</p><p>無言感激</p><p>喺Kary最反叛嘅時期，就係Kary覺得媽咪最偉大嘅時候。「我諗每個青年都係咁㗎喇，反叛起上嚟嘅時候，乜都唔鍾意同屋企人講，媽咪實會好擔心，但我媽咪唔鍾意用言語表達，試過有1次佢寫咗封信畀我，嗰1句『I'llAlwaysSupportYou』，真係好窩心，無論我點曳，佢都唔會放棄我，真係世界上對我最好最好嘅人。」</p><p>不可一日無蛋　瑤柱帶子燴蛋白</p><p>聞煮價：$120/4人<br> 需時：4人<br> 着重健康有營養的Kary媽，呢兩年開始少食肉類，反而每日都會用雞蛋炒菜，皆因Kary媽知道，唔夠蛋白質會令肌肉冇彈性早生皺紋，仲會頭髮變色。唔想自己同屋企人提早衰老，就要有適量的蛋白質，增強抵抗力。再加埋瑤柱，嘩，滑溜又矜貴。</p><p>咩料</p><p>雞蛋10隻、帶子1磅、瑤柱2-3粒、蟹子1包、西蘭花6-8棵、上湯適量</p><p>速成法</p><p>1.瑤柱浸軟後隔水蒸45分鐘；部份帶子切粒汆水。<br> 2.西蘭花及餘下的原隻帶子汆水，帶子中間拱起的部份變扁平即代表熟透，然後用生粉水及油兜一兜，令食材更有光澤。<br> 3.取出蛋白走油，先要確保隻鑊燒得夠紅，蛋白就唔會黏底，然後落大量凍油，燒30秒至1分鐘後，油變微暖，即可將蛋白走油。油不可太熱（約30度），太熱會令蛋白起焦唔嫩滑。<br> 4.落上湯連瑤柱及帶子粒炒一炒，煮至湯有啲杰杰哋時落埋蛋白，上碟後將蟹子放在蛋白上，西蘭花及原隻帶子伴碟即可。</p><p>聞煮貼士</p><p>走油後用滾水灼一灼啲蛋白，咁會冇咁肥膩健康啲。另外瑤柱只用作吊味，想省卻浸和蒸的時間的話，可以唔落瑤柱，半個鐘就搞掂。</p><p>菇精家族　靈芝菇長壽伊麵</p><p>聞煮價：$25/4人<br> 需時：15分鐘<br> Kary細妹好鍾意食菇，乜菇都啱食，仲要每餐飯都用菇撈飯，久而久之Kary媽咪都無菇不歡，所以Kary二話不說就話要學煮呢款較經濟實惠的靈芝菇撈伊麵，全家都Like咁話。況且靈芝菇熱量低、纖維多，可改善血壓，而且蛋白質比一般蔬菜略高，一家大細都啱食。</p><p>咩料</p><p>金菇1包、菜心8條、靈芝菇1盒、伊麵餅2個、銀芽少量</p><p>速成法</p><p>1.以鹽水灼熟菜心及靈芝菇，菜心作伴碟用。<br> 2.以2茶匙蠔油加鹽及糖自調汁料落鑊，放入金菇、銀芽及伊麵煮至腍身，再落少許蠔油吊味。<br> 3.再取少量自調汁料煮一煮靈芝菇，加生粉水後即可上碟。</p><p>聞煮貼士</p><p>唔好睇小菜心同銀芽，佢哋令伊麵更有咬口，有啲蔬菜又健康啲。想更矜貴的話，自調汁料可以鮑汁取代。</p><p>矜貴海味　北菇扣原隻鮑魚</p><p>聞煮價：$300/4人<br> 需時：20分鐘<br> Kary話有燕窩同魚翅都未夠喉，媽咪雖然少咗食肉，但係有時都會食佢最鍾意嘅矜貴鮑魚。曾師傅推介南非的罐頭鮑，質感及味道都係上佳之品。做起來比乾鮑省時得多亦見矜貴。</p><p>咩料</p><p>罐頭鮑魚6-8片、冬菇8隻、小棠菜1斤</p><p>速成法</p><p>1.以鹽水灼熟小棠菜。<br> 2.冬菇洗淨，以凍水浸軟及去椗。<br> 3.鮑汁落鑊，放入鮑魚及冬菇，落少許蠔油、糖、老抽及生粉水埋芡即成。</p><p>聞煮貼士</p><p>蠔油的份量真係唔可以多，約莫2茶匙就夠，因為鮑汁已有鹹味，加蠔油只為吊味，令入口更添鮮味。</p><p>英文<br>StewedAbalonewithBlackMushrooms</p><p>Ingredients:6-8cannedabalones,8blackmushrooms,600gShanghaicabbage<br> Method:<br> 1.BoiltheShanghaicabbageinsaltywateruntilcookedthrough.<br> 2.Cleantheblackmushrooms,thensoakincoldwateruntilsoftandcutofftheends.<br> 3.Addabalonesauceintoawok,addintheabalonesandblackmushrooms,andaddalittleoystersauce,sugar,darksoysauceandcornstarchsolutiontothicken.Serve.<br> Tips:Donotaddtoomuchoystersauce;justabout2tspisenough,astheabalonesauceisalreadysalty.Oystersauceisaddedtoenhancetheflavoronlyandmakethedishtastier.</p><p>印尼文<br>MasakPaohiDenganJamurKering</p><p>Bahan-bahan:6-8irispaohikaleng,8buahjamurkering,600gpecaimini<br> Caramembuat:<br> 1.Rebuspecaiminihinggamatangdlmairgaram.<br> 2.Bersihkanjamurkering,rendamkandlmairdinginhinggalunakdanhilangkanakarnya.<br> 3.Masukkansauspaohikedlmpanci,lalutambahkanpaohidanjamurkering,tambahkansedikitsaustiram,gula,kecaphitamdantepungsaguygtelahdicampurkanair,sajikan.<br> Tips:Janganmenambahkanterlalubanyaksaustiram,sekitar2sendoktehsudahcukup,karenasauspaohisudahterasaasin,menambahkansaustiramcumauntukmengeluarkanrasasegarnya.<br> （繙譯：語言專家諮詢公司，電話：23648988）</p><p>滋保養顏　蟹肉燕窩燴生翅</p><p>聞煮價：$850/4人<br> 需時：6小時<br> Kary要媽咪喺母親節做1日女皇，咁燕窩同魚翅就一定唔少得。而且Kary遲啲會第1次擔正做女主角拍新戲，又要錄歌出第2隻碟，到時又係冇日冇夜，都要食啲燕窩Keep住個醒目靚樣。食翅可謂豐儉由人，但學曾師傅話齋，母親節1年得1次，用貴價啲嘅金山勾翅豪1次都冇所謂。養顏燕窩就最好用高級的印尼燕絲，比碎燕更靚咁話。</p><p>咩料</p><p>紅蟹肉3両、翅5両、燕絲2両，火腿6両、赤肉1斤、老雞1隻</p><p>速成法</p><p>1.用2大碗水，將老雞、赤肉及火腿滾成上湯。約煲5-6小時，隔渣。<br> 2.約一半上湯落鑊，放入已拆肉的紅蟹肉及翅滾一滾。落適量鹽、糖及雞粉調味，最後落生粉水埋芡及老抽調色。<br> 3.餘下一半上湯落鑊，加入燕絲滾一滾，最後以鹽、糖及生粉吊味。把此鍋燕絲混進蟹肉翅湯中即成。</p><p>聞煮貼士</p><p>煲上湯時，見滾起咗就要收慢火再煲，咁啲湯先會清澈。另外想慳時間，可以翅同燕窩一齊煮，不過都係個翅做底，然後燕窩放中間，就可以兩樣食材都睇得清清楚楚。</p></body></html>