<html><header><meta charset="utf-8"><title>臨門撻Q：卡通歌王演唱會臨門撻Q「蝕都要開」</title></header><body><h1>臨門撻Q：卡通歌王演唱會臨門撻Q「蝕都要開」</h1><p>還記得《鐵甲萬能俠》主題曲雄壯、熱血的聲音嗎？主唱者水木一郎原定來港於昨晚及今晚連開兩場《超級機械人大戰──魂》演唱會，臨門一腳，卻因門票銷情不理想而宣布取消，令各位引頸以待的Fans自本年2月延期後再度失望。記者起初都以為Fans得三幾個，個個都係電車男，點知水木Fans由2字頭到4字頭都有，當中更不乏大學教授！<br><br>記者：曾冠輝　<br>攝影：陳盛臣、譚盈傑</p><p>教授Fans一樣狂熱</p><p>咪以為聽得水木一郎都係匿喺屋企嘅電車男，大學教授一樣可以係佢Fans。年屆4字頭的吳偉明教授是典型的日本動漫畫迷：「70年代日本機械人動畫啱啱傳到香港，當時嘅我就日日睇住《鐵甲萬能俠》長大，連主題曲都跟住水木一齊唱！有啲歌到𠵱家都識唱！」<br> 兼職講師何故是3字頭的代表，他有幸嘗過水木一郎演唱會的現場氣氛：「我試過去日本睇水木一郎嘅演唱會，佢好識帶動現場氣氛，做一個簡單嘅手勢，台下觀眾自然會跟住做，加上佢不時喺台上振臂嚎叫，個氣氛同香港演唱會無得比。」</p><p>「香港有足夠Fans！」</p><p>講到演唱會難產，大家不約而同大彈製作公司宣傳不力。演唱會原定2月舉行，當時吳教授更義務幫助宣傳：「我將演唱會張海報貼咗喺網頁，即刻收到萬多個點擊率同過百個留言，好多人都係透過個網頁先知道有演唱會！」，而何故就認為這次演唱會的製作公司經驗能力不足所致：「今次製作咁認真，但只由一間規模唔大嘅公司做宣傳，唔係好合理。」吳教授補充：「香港絕對有足夠嘅Fans支持今次演唱會嘅！」何故：「就算係蝕佢都應該照開啦，起碼唔好辜負班Fans，話唔定今次效果好，可以有下次呢？」</p><p>「眼瞓聽，唔使飲咖啡！」</p><p>吳教授自言最喜歡的動畫都是最始祖（第一代）的，包括第一代的機械人動畫《鐵甲萬能俠》及《三一萬能俠》，他形容當時的卡通及主題曲都很熱血：「當時嘅卡通都善惡分明，正義嘅主角永遠都好熱血，永遠都打贏壞人；水木一郎唱嘅主題曲又好有氣勢，嗰時讀書讀到眼瞓都唔使飲咖啡，聽吓佢嘅歌就燃起鬥志精神晒。」</p><p>水木一郎係乜水？</p><p>水木一郎於日本有「動畫歌帝王」之稱，自70年代初起致力演唱動畫歌曲，主要作品有《鐵甲萬能俠》、《鋼之魂》以及《超級機械人大戰》主題曲。至目前，推出作品已超過1,000首。而《鐵甲萬能俠》的原聲大碟竟賣出70萬張，是動畫音樂史的空前紀錄。70萬張多嗎？給你參考：主流歌手過百萬張就是天王天后級了。（繽崎步99年大碟銷量達120萬張）</p><p>玩具、漫畫店：賣飛到停賣都無人知</p><p>不願出鏡的超人玩具老闆黃Sir，也認為這次演唱會缺乏宣傳，也是因為行家告訴他才知有此事，他謂：「我有好多熟客都係水木Fans，如果佢有擺飛喺我呢度賣，起碼票房多幾十張啦！我哋連海報都無張，失驚無神話收番晒啲飛，我都唔知發生咩事！」<br> 市區模型店無票賣，反而屋邨漫畫店有，天水圍「怡趣」老闆黃先生話：「3間分店夾埋都係賣咗兩張，早兩日仲突然收番晒啲飛，製作公司又無交代發生咩事，仲以為啲飛喺出面（市區）好好賣而要拎出去㖭！」</p><p>狂熱網友自製海報</p><p>那邊廂宣布演唱會取消，這邊廂多少Fans失落沮喪，忠實Fans「頹青」更於博客內以「肥皂泡」形容這個一睹水木一郎台上風采的夢想，以「我的心在淌淚」形容他的傷心程度。<br> 頹青是文化研究系一年級生，基於對日本動畫及主題曲的鍾愛而自學日文，大部份的日語主題曲都能順口唱起來。他本來召集了網友一起到場支持水木，他更為了這次演唱會而有所準備：「我託朋友幫我設計了一張海報，希望到時可以用嚟集合大家一齊支持水木，可惜𠵱家無機會……」<br> 對於演唱會告吹，頹青心情已漸平復，他表示：「可能會改約各位網友去銅鑼灣間日本卡啦OK度唱吓啲主題曲發洩啦！」</p><p>退票查詢</p><p>製作公司已於網頁內正式宣布《超級機械人大戰──魂》演唱會取消，各位已經買咗飛嘅朋友可以去以下嘅網址/電話查詢：<br>  http://www.studio814.net　查詢電話：31444166 </p></body></html>