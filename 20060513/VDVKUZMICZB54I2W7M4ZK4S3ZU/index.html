<html><header><meta charset="utf-8"><title>掃波衫：車仔波衫冧價　球迷呻笨</title></header><body><h1>掃波衫：車仔波衫冧價　球迷呻笨</h1><p>距離世界盃唔夠1個月，歐洲各大聯賽踢埋呢2個星期就收爐，煞科在即，聯賽波衫即時冧價，一來清貨，二來好讓未來個幾月專攻世界盃市場。「冧價正路吖。」你講得中，但邊隊冧價冧得最勁你未必估到，答案係蟬聯英超冠軍嘅車路士，5折有交易，即場印埋球員Number字減多$60，搞到早買嘅球迷呻笨，未買嘅球迷開心到飛天。	<br><br>記者：陸伊琳　<br>攝影：楊錦文、周旭文　<br>模特兒：阿Lo、Chrissie（PureModels）</p><p>必撐曼聯主場波衫</p><p>同我一樣憎車仔憎到入骨？唔緊要，英超曼聯、阿仙奴、愛華頓同紐卡素等波衫都有得減。我認我係曼聯躉，有偏愛，只此一件嘅曼聯主場波衫必撐，其他較冷門嘅荷甲聯阿積士、飛燕諾波衫亦6折起發售，數量有限售完即止，要搶快手。</p><p>即場熨字減$60</p><p>車仔喺摩連奴帶領下蟬聯英超冠軍，難怪佢囂張到出本《Mourinho:TheSpecialOne》嚟耀武揚威，仲寸到話：「這裏只有主和在主之後的我！」無計吖，球隊成績確實好，搞到各大廣告商心甘命抵贊助，除Samsung肯畀龐大贊助費續約車仔，adidas亦發功成功爭取到來季車仔球衣贊助權，球迷下季見到嘅車仔波衫再唔係Umbro，而係三間adidas。<br> 車仔出年轉贊助商，球衣店「352大本營」就趁機去貨，老闆Roy話：「捧盃後，車仔波衫銷情有增無減，由日賣幾件勁增到日賣20件，我見舖頭又6周年紀念咯，咪揀件車仔100周年紀念主場球衣冧價囉。」點冧法？4折有交易，即場熨埋球員Number字再減$60，勢必成搶貨目標。</p><p>球迷：後悔早買</p><p>352大本營（27707352）<br> 地址：旺角西洋菜南街38-40號萬高商業大廈9樓</p></body></html>