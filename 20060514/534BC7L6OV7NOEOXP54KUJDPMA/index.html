<html><header><meta charset="utf-8"><title>展覽速報：本報記者洛杉磯直擊報道<br>搶玩NDS、PSP新Game　瑪利奧大戰鐵拳風間仁</title></header><body><h1>展覽速報：本報記者洛杉磯直擊報道<br>搶玩NDS、PSP新Game　瑪利奧大戰鐵拳風間仁</h1><p>連續幾日為大家報道過3大龍頭主機嘅實況，嚟到最後一日，就轉移陣地，輪到NDS同PSP兩大手提機點樣火併搶客仔。任記會場派出瑪利奧同薩爾達迎戰，SONY都唔弱，不但有《鐵拳》風間仁助陣，仲首度披露PSP視像鏡頭同PS模擬器，搞到機迷喺兩邊疲於奔命，為嘅就係搶試呢堆新Game！<br><br>記者、攝影：陳國輝</p><p>NDS</p><p>NDS減磅之後，Lite首次喺美國E3出現，記得喺任天堂會場，展示Wii嘅地方由一道高3米嘅天幕圍住，加上排隊都要2、3粒鐘先入到去，諗起都幾攞命！好彩！NDSLite被獨立劃分出去，只係當試玩《SuperMarioBros》等新作時要排下隊，場面唔算好混亂。最奇怪嘅係，今次竟然不設Wi-Fi遊戲下載，唔能夠用盡無線功能有啲可惜。</p><p>機迷爭試3大王牌<br>《薩爾達傳說：PhantomHourglass》</p><p>話咗出好耐，但都未見影嘅《薩爾達》新作，喺現場終於有得試玩喇！5部試玩機座亦係最長排隊人龍，小記要排成大半粒鐘先有得玩。今作最大特色，除咗好似GC版《風之指揮棒》咁，用3D卡通畫風外，仲用盡NDS雙芒特色，上芒擺放地圖，下芒就係主畫面，最正係玩家可於地圖畫低標記，如有咩寶物未攞、難搞敵人身處地方、甚至喺航海圖上畫出航行路線等，包冇迷路！</p><p>《新孖寶兄弟》</p><p>好耐都未玩過平面形式嘅《孖寶兄弟》喇！新作雖然畫面採用3D造型，不過就回歸傳統，以2D橫向形式嚟玩。遊戲最大特色除咗食蘑菇後變到超巨大外，仲重現番令人懷念嘅城堡、水底等舞台。值得一提係支援Wi-Fi連線，而且仲係合作過關形式，相信都幾考合作性。</p><p>《FFIII》</p><p>SQUAREENIX不斷喺GBA同NDS度翻出《FF》系列，嚟到NDS版嘅第3代，首次將平面顯示改為全3D，而且更加入重新製作嘅CGMovie，真係誠意可嘉！呢集亦係《FF》首次引入職業系統，職業類別分別有白魔道士、黑魔道士、騎士等，令角色有各自唔同嘅風格。</p><p>其他勁Game<br>《CrashBoomBang》</p><p>古惑狼轉戰NDS，玩法依舊屬3D動作Game，喺街上鬼鬼馬馬咁對付敵人，最頂癮係將敵人一個個咁打落坑渠！透過Wi-Fi功能，亦可4人圍埋互鬥MiniGame。</p><p>《PROEvoutionSoccer2007》</p><p>進入比賽模式嗰陣，上畫面係球場，下面係地圖。玩落雖然流暢，但比起PSP版略嫌慢咗啲，或者係機能所限啦！而且喺入波嗰陣，竟然冇贏波大特寫，有少少可惜！</p><p>《TonyHawk'sDownhillJam》</p><p>著名嘅板仔遊戲，嚟到NDS版，依然有齊大量複雜刁鑽嘅「下坡道」，而且可換唔同嘅滑板嚟玩，玩玩吓，TonyHawk仲會走出嚟教你兩招㖭！</p><p>NDSMario袋</p><p>位於任天堂展館隔籬，有間名為NDS-acc嘅攤位，主力展示好多唔同類型及顏色嘅NDS袋，由GBASP、NDS到NDSLite都有專屬靚袋提供，連腰Bag都有，去旅行用啱晒！全部袋面都有大大個Mario喺度，質感好兼夾夠保護，Fans肯定鍾意！</p><p>PSP<br>視像鏡頭搶先曝光</p><p>另一邊廂，PSP嘅布置就鬼馬好多，正如噚日報道所講，呢一區玩盡各類虛擬環境，論布置，大膽咁講，要比PS3仲有心思！有得試玩新Game同時，場內仲有兩個Spot點畀你單撈試版，雖然都係一離開15呎就玩唔到嗰隻，不過勁多從未公開嘅新作俾人「撈」，例如《GangsOfLondon》、《EveryExtendedExtra》等一共6隻，另外，現場仲Show埋PSP外接鏡頭及一堆配件，雖然冇咗傳聞中嘅GPS配件，但PSP展館的確幾有睇頭！</p><p>《鐵拳：黑暗復甦》</p><p>呢隻Game終於出現喺PSP！呢款《鐵拳：黑暗復甦》乃第5代街機嘅強化版，勁靚嘅幾十秒片頭動畫固然唔在講，仲有成30個角色畀你揀，計埋每人可換4套衫，啱晒鍾意玩「變裝」嘅人士。實地玩過，戰鬥流暢性絕冇問題，幾秒讀碟時間亦算迅速，只係角色造型相比PS2版略帶粗糙，不過整體感覺都好正！<br> 除咗故事同Wi-Fi對戰模式等例牌菜外，PSP版《鐵拳》仲新加入「鐵拳道場」，在三島財團嘅鐵拳道場中，與虛擬其他角色對戰，逐一挑戰並稱霸各種不同難度，以成為「鐵拳王」目標而戰。</p><p>《極魔界村》</p><p>首作於85年登場，以超變態難度成經典。為重現當年味道，CAPCOM更搵嚟已離巢嘅藤原得郎製作，絕對有當年神髓！遊戲依舊為2D玩法，不過加入3D化角色及場景，新嘅盾牌系統亦可主動作出防禦，最頂癮係主角亞瑟經典爆甲露底依然健在！</p><p>《MetalGearSolid》</p><p>情況如同PS3版《MGS4》咁，仲未知推出時間，但小記就睇過部份畫面，見到呢集將會沿用PS2版嘅動作式特務玩法，唔再玩卡片式戰棋，而且畫面拍得住PS2咁細緻，值得期待嘅PSP大作！</p><p>其他精采勁Game<br>《GangsOfLondon》</p><p>即係英國版《GTA》，主角係無惡不作，周街殺人搶車嘅黑幫人物，有第一身視覺畫面。</p><p>《ShowDown》</p><p>好似卡通電影《超人特攻隊》嘅翻版，由Konami製作，有保證。遊戲採取一Team制即時戰鬥，3D畫面搭卡通貼圖，玩落都幾過癮。</p><p>《Cars》</p><p>令人追捧嘅似乎並非遊戲本身，由Pixar負責角色及故事策劃嘅《Cars》，由同名卡通電影移植落嚟，最抵死係架車有眼耳口鼻識講嘢，放落PSP即成為另類搞鬼賽車Game！</p><p>6款Game即場任撈</p><p>呢兩年GameShow慣例，就係帶定部手提遊戲機入場Download新Game！雖然今年唔覺任記NDS有新Game撈，不過SONY館入面就設有兩大Spot區，共計6款遊戲試玩版任下載，兼且大把遊戲預告單撈，睇你張「的」有冇咁多位喇！</p><p>首試PS模擬器</p><p>PSP用嘅PS模擬器剛公布冇幾耐，估唔到咁快喺現場有Demo，工作人員仲話應該今年尾有得玩！</p><p>撲空手記</p><p>首日進入會場，經過2、3重保安搜查在所難免，小記仲特登拎個大碼袋，諗住做完嘢有時間就即刻掃「梳分呢呀」，點知今年各大廠商都縮皮，大部份竟然只係畀張卡片你，要上網單撈資料！不過若然有時間排隊打機嘅話，通常都有小小紀念品嘅！</p></body></html>