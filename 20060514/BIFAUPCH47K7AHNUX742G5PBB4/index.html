<html><header><meta charset="utf-8"><title>食環處：土瓜灣北帝街$10食通街</title></header><body><h1>食環處：土瓜灣北帝街$10食通街</h1><p>潛力新食街<br>一聽個名，就知道呢條街同宗教有啲關係，其實以前呢度真係有個北帝廟，但後來要拓展道路，就搬咗去紅磡嘅北拱街。北帝街一直都冇乜街外人入嚟蒲，所以好靜局。直至最近7、8年，以上介紹的食肆，仲有間德昌魚蛋粉做得有聲有色，食肆由3間，變成差唔多20間，仲多咗人揸車搵食，係具潛力嘅新食街，但始終都係街坊街里客為主，一定要靠平留客，咪益咗我哋$10食通街囉！<br><br>記者︰劉昱蘭　攝影︰伍慶泉<br>Model︰Lin、Herman（Salvador）</p><p>新食街大發現！原來用6個$10大餅，可以喺土瓜灣北帝街食足4餐。「唓！餐餐都係$10一碗魚蛋河咪得囉，最多加件下午茶$10西多士。」咁小記煞有介事同大家推介得嘅，就梗係要餐餐新款兼夾平、靚、正。上海師傅家鄉滷味、最具創意獎甜品、獨創小菜、$10大碟海沙骨……夠睇頭喇啩？	</p><p>午餐<br>易入口上海滷味</p><p>家陣天口熱，尤其係烈日當空嘅正午，成日都冇乜胃口，最好就係食啲清清哋易入口嘅嘢。來自上海嘅許師傅，將佢父母喺屋企成日整嘅上海滷味帶入土瓜灣，唔係你喺大滬菜館食開嘅豪華菜，但係就有一種住家feel嘅親切感，最重要係唔會周圍都食得到。</p><p>醉豬手</p><p>豬手用薑、花椒、鹽等調味浸住，客人一落Order，即刻撈起再淋上上海人至愛的紹興花雕，大大啖肉食落口，夠晒花雕味。</p><p>皮蛋拌豆腐</p><p>許師傅住家小菜之一，將豆腐同皮蛋切粒，加啲豉油麻油已OK。許師傅話要用貴少少嘅蒸魚豉油先夠鮮，麻油少少就夠，多咗就會苦澀。</p><p>Herman試食評︰「全部嘢都好似好簡單咁，但又幾好食，尤其鍾意個皮蛋拌豆腐，好香口喎。」<br> <br> 上海老正興飯店<br> 地址︰北帝街22號地下<br> 電話︰27600877<br> $10時段︰全日</p><p>下午茶<br>攞獎糕點</p><p>唔好以為$10就淨係食到紅豆糕、椰汁糕呢啲簡單貨色，特色京川滬嘅$10糕點甜品，全部都係考心思之作，皆因多款糕點都係工序多多，每朝師傅一開工，就要開始蒸糯米，仲要成日度啲創新糕點。有幾得？店內一款杏汁銀耳萬壽糕，喺新城財經台搞嘅「第3屆食神爭霸戰」獲得銀獎，同埋最具創意獎，勁！</p><p>杏汁銀耳萬壽糕</p><p>呢款糕點勁在佢可以將一款南北杏木瓜燉雪耳糖水，變成一磚磚的糕，有難度又有創意。南北杏浸足1日再磨成漿，連同木瓜（萬壽果）雪耳糖水一齊雪，要上下兩層的杏汁，同中層的木瓜雪耳唔散開，掌握雪的溫度同時間好緊要。</p><p>糯米涼卷</p><p>蒸糯米要好長時間，以糯米做皮，豆沙放面慢慢捲，捲出嚟一圈圈的如意圖案，好有意頭。</p><p>食客李小姐︰「呢度仲有一款杞子菊花糕，真係Keep到菊花嘅香甜，好似有咬口嘅菊花茶。」<br> <br> 特色京川滬菜<br> 地址︰北帝街21-25號匯川大廈地下B<br> 電話︰27608076<br> $10時段︰14:30-17:30<br> （星期日除外）</p><p>晚飯<br>新式小菜配炒飯</p><p>$10小菜，都會每3個月推陳出新，生意真係唔易做。食軒除咗小菜款新又多，最緊要係真材實料，堅持味精的份量一定要落到最少，味精的代替品，就係每日熬足9個鐘的鮮味豬肉湯，食幾多都唔口乾。呢度最少要$20埋單，揀一客招牌炒飯，加一個特色小菜，飽？我仲要推介$10消夜喎。</p><p>香蒜魚茸豆腐</p><p>老闆最近入咗新出的魚茸豆腐，比普通豆腐鬆啲又有咬口啲，有少少似扎肉，豆腐質地有魚的味道，好過癮。</p><p>食客邱生︰「個蒜香雞好特別，食得出佢有新鮮雞的鮮嫩，$10都唔用雪藏雞，好抵食。」<br> <br> 食軒<br> 地址︰北帝街30A地下<br> 電話︰26247008<br> $10時段︰18:00後<br> 備註︰最低消費每位$20</p><p>消夜<br>小食小炒佐酒良伴</p><p>忠興喺土瓜灣開咗20幾年，最近呢6、7年搬入北帝街之後，每日都有唔少街坊客仔幫襯大排長龍，生意人見到心郁郁，都想喺度開食肆，帶旺咗成條街。忠興多年的好鑊氣真係毋庸置疑，有$10消夜就簡直係必食之選。</p><p>海沙骨</p><p>𠵱家唔係咁多食肆整海沙骨，以前要啲大酒樓先有得食。海沙骨用蝦醬嚟煮，嗰種香未必人人受得，但真係好惹味。</p><p>Lin試食評︰「豉椒炒蜆$10真係好抵食，$10都食到啲未聽過嘅餸，例如個海沙骨咁，真係幾好味。」<br> <br> 忠興飯店<br> 地址︰北帝街28A地下<br> 電話︰27116693<br> $10時段︰22:00-23:30</p></body></html>