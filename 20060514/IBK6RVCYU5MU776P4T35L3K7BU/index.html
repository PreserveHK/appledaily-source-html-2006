<html><header><meta charset="utf-8"><title>專用車書解說：古董書《CELICA》最好從日本訂購</title></header><body><h1>專用車書解說：古董書《CELICA》最好從日本訂購</h1><p>前日跟朋友去唱K，有人點了李克勤的《眷戀》嚟唱，MTV一開始就影住部Sharp到震嘅紅色跑車，當時大家都定晒眼睇吓係咩車。哈，原來係當年紅極一時嘅豐田Celica！跟住返到屋企，就梗係要即刻翻箱倒槓搵番當年買落嗰本專門天書《CELICA》出嚟睇。坦白講，如果你問我呢本書仲有無得賣，我諗我真係答你唔到，因為出版日期已是8年前的事，坊間的書店或還有小量存貨，想買嘅Fans就真係要碰碰運氣！</p><p>改裝原裝　咩Version都有</p><p>在《CELICA》一書中，網羅了歷代Celica的資料跟相片，當中有改裝和原裝的，真係噏得出嘅Version都有，啱晒一班Fans口味。再往後揭，竟見到有我當年讀中學時，曾乘坐過的Celica嘅資料，嗰部係編號TA61的第3代型號，個Look好有跑車Feel之外，車上一台1.6公升引擎，馬力輸出達115匹，在當年嚟講都算勁囉。</p><p>Rally賽版　也有介紹</p><p>Celica當年曾代表豐田參與當年的世界越野錦標賽，也曾奪得不少獎項令車迷拍手叫好。在《CELICA》這本天書中，當然又怎能不提及它在賽道上的威水史呢？後半部還有編輯部精心挑選的經典Catalogue和用家報告，包你睇到唔捨得放手。<br> <br> 記者、攝影：鄭達基</p></body></html>