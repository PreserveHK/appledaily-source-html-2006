<html><header><meta charset="utf-8"><title>瑞士戶口 - 左丁山</title></header><body><h1>瑞士戶口 - 左丁山</h1><p>瑞士賓架來港，見客之後就放大假，於是輕鬆到有心情約左丁山見吓面，令左丁山受寵若驚。自問打吓問吓，都冇資格喺瑞士啲銀行開戶口啫。原來瑞士賓架S話要向左丁山請教中國發展，亞洲局勢；哦，呢幾樣可以吹牛啫，於是到國金軒呃咗一餐飯食。<br>吹牛之後，左丁山向賓架S請教番：「瑞士是否仍然有號碼戶口，戶口只有號碼，不設姓名（達文西密碼本書有詳細描述）？在美國反恐壓力下，瑞士啲銀行如何維持呢啲號碼戶口？」</p><p>賓架S話：「重係有嘅，不過美國人勢力大，銀行股票在紐約掛牌嘅話，就要受Sarbanes-Oxley條例管制，經瑞士當局爭取後，我哋銀行可以用自律形式，保證所有號碼戶口唔係地下戶口，與黑社會、販毒份子、恐怖主義無關。我哋𠵱家要填寫好多報告，譬如我要簽名證明我管理嘅所有戶口係清白嘅，上司加簽，上司嘅上司加簽，最後由最高層簽名保證銀行內所有號碼戶口都係清白。」左丁山插嘴：「假如你哋畀人呃咗，中間有一兩個係洗錢戶口，咁又點？」賓架S話：「咁就大件事，簽過名嘅人之中，一定有一位要孭，可能要坐監，好杰㗎。」<br> 賓架S解釋，佢哋銀行極度重視聲譽，要所有負責私人客戶嘅人員，定期接受網上測驗，測驗問題全部與「合規」（compliance）有關，除咗SOX條文之外，連利益衝突指引、避稅準則等等亦包括在內，故此賓架S話經常要讀最新條文，溫習舊條文，比二○○一年之前緊張好多。銀行亦增加唔少人手嚟加強合規事宜，令營運成本大增。<br> 今時今日做國際賓架，冇從前咁輕鬆，現在要考不同牌照，熟悉美國及本國銀行合規條例，熟悉種種唔同新產品，而讀規章已經讀到索氣。一啲議員開口埋口批評金融機構人員、顧問有利益衝突，實則上佢哋唔識國際銀行嘅要求幾咁嚴格？</p></body></html>