<html><header><meta charset="utf-8"><title>　　自由黨驚同外國勢力勾結 - 李八方</title></header><body><h1>　　自由黨驚同外國勢力勾結 - 李八方</h1><p>話說有班英國議員周初嚟香港探訪，咁立法會禮貌上點都要應酬佢哋，但咁多個大黨裏面，民主黨、民建聯同公民黨都有代表去，淨係得自由黨冇人到，唔知係咪驚俾人話「勾結外國勢力」，所以索性斬腳趾避沙蟲，乜外交場合都唔到？<br> 話晒自由黨都成十個議員，點都唔會個個唔得閒啩？反正去吓又冇蝕底，至少畀英國佬知道，香港有個自由黨啦！<br> 其實每逢有外賓訪問立法會，自由黨都好少人到，就連民建聯、梁愛詩都唔驚俾人話，都有去美國訪問，但自由黨就連外國都唔去，真係好鬼冇吉士。話晒香港都係亞洲國際都會，直情係攞正牌同外國勾結啦，如果鬼佬又唔見、外國又唔去，淨係匿埋香港分功能組別嘅餅仔，乜都計到盡，咁又點配做國際都會嘅政黨呀？<br> <br> <br> 爆料熱線：29290000、27860099<br> 報料傳真：26239278<br> 報料電郵：pf_lee@appledaily.com</p></body></html>