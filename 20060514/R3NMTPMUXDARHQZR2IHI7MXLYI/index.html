<html><header><meta charset="utf-8"><title>寵物花園：美女玩另類蛇蟲攬抱錫</title></header><body><h1>寵物花園：美女玩另類蛇蟲攬抱錫</h1><p>香港地多數人養貓狗做寵物，貪貓狗活潑得意，得閒嗲吓你、久唔久做個高難度動作𠱁吓你，你已經開心到震。有女仔就嫌貓狗太親切唔似寵物，寧願養蛇養蠑螈養蜥蜴。蛇係大懶蛇，照錫；蠑螈滑潺潺，照摸；蜥蜴4呎幾長，照抱。女仔之家養埋啲咁嘅嘢，何解？Erica話：「貪佢哋夠原始夠自然囉。」<br><br>記者：曾冠輝　攝影：何家亮</p><p>食嘢</p><p>食嘢都叫表演？係呀！Erica話呢條蜥蜴曾經拍過廣告，對慣鏡頭，相處落又覺好有性格，仲好識擺大明星架子，要𠱁，先肯食嘢，寸得佢吖！</p><p>ShowTime</p><p>Fing頭</p><p>入得廣告界，一定有番一兩招撒手鐧傍身，今次佢為逃避攝影師偷拍，終於使出咗Fing頭功。</p><p>獨愛兩棲、爬蟲動物</p><p>港女零舍矜貴，又或者咁講，零舍曉扮矜貴，莫講話養，離遠見到蛇已經扮細膽彈開2尺，仲話摸蛇？實會大叫救命！20歲出頭嘅Erica就好唔同，貓貓狗狗佢唔Like，佢14歲開始已經養青蛙、蠑螈等兩棲類動物，𠵱家仲養埋蜥蜴、蛇等爬蟲：「我細細個已經覺得兩棲、爬蟲類動物姿態好靚好優雅，最重要係佢哋有性格、夠寸，話唔理你就唔理你，養嘅時候又一定要做番個屬於佢哋原居地嘅飼養環境畀佢哋，夠晒自然。」問最鍾意邊隻，Erica諗都唔使諗話：「我會揀蠑螈，蠑螈身上啲花紋好靚，品種又多，我𠵱家睇埋書研究㖭呀。」</p><p>「我好鍾意同佢講嘢，雖然佢係聾嘅……」</p><p>Erica：「呢條係美洲鬣蜥，養咗6年啦，6吋長BB仔嗰陣只不過賣$200，𠵱家爭2吋就5呎長喇。」講真，離遠望覺得幾Cutie，不過當Erica喺籠拎條蜥蜴出嚟，我見條尾咁長就好驚，「唔使驚，佢唔會咬人，佢食齋平時只會食菜、乾糧同生果。」成條恐龍咁大條，打理煩唔煩呢？「唔煩，每星期畀佢浸1次水，濕潤吓皮膚幫佢換皮，其他方面同養普通寵物無分別，佢又唔鍾意周圍走，唔似得貓狗咁要日日散步咁鬼煩。」</p><p>「佢係條大懶蛇，成日縮埋一嚿……」</p><p>球蟒果然蛇如其名，成日捲埋自己成個波咁，話唔定仲可以拎嚟踢㖭，不過乜得條蛇咁懶呀，唔郁嘅？「佢成$1,000條㗎！球蟒係蟒蛇嘅一種，嚟自非洲，平時縮埋成個波咁，但百厭起上嚟可以周屋躝㗎，睇少眼都唔得！」話晒都係蛇，會唔會咬人㗎？「唔會，雖然佢食慣老鼠仔，但如果你唔襲擊佢，佢係唔會咬你嘅，平時我就係咁拎上手一邊睇電視一邊同佢玩。」朋友見到驚唔驚？「有時啲朋友見我帶佢出街都驚㗎，朋友驚我咪收番埋佢入布袋囉。」</p><p>周身躝</p><p>條蛇雖然得2尺長，但見佢喺Erica身上由頭躝到落腳都幾難搞，難搞在佢不斷閃避攝影哥哥鏡頭，激到攝影哥哥扎扎跳。</p><p>ShowTime</p><p>「佢哋細細條，但身價都好貴。」</p><p>一條條濕𣲷𣲷好似四腳蛇咁款嘅四腳爬爬原來叫蠑螈，見佢哋咁細條以為幾10蚊有找，點知身價可以由幾百到幾千蚊不等，某啲品種仲要限量㖭，講真，我就覺得蠑螈幾醜樣吓。</p><p>後記</p><p>從未如此近距離接觸蛇，見Erica拎上手玩得咁開心，自己又心思思想玩玩，點知蛇一到手先至知驚，唔係驚佢咬我，而係驚自己整傷佢，條蛇個身軟腍腍，好似輕輕一按就爆咁，不過玩落條蛇又會喺你手上躝嚟躝去，真係幾過癮！</p><p>養球蟒要登記攞牌</p><p>喺香港並非所有品種嘅蛇都可以飼養，球蟒屬瀕危動物，要養就要登記領牌，而一般專賣爬蟲類動物嘅寵物店都可以幫客人註冊，費用由數百至數千元不等，每2年就要續牌1次，心郁郁想養番條嘅你要留意啦！（詳情瀏覽漁護署網頁： http://www.afcd.gov.hk） </p></body></html>