<html><header><meta charset="utf-8"><title>飯聞煮派：清熱補腦　靠食椰子唔使出貓</title></header><body><h1>飯聞煮派：清熱補腦　靠食椰子唔使出貓</h1><p>會考正進行得如火如荼，相信各位唔出貓的正義同學仔，實係冇日冇夜咁溫到頭昏腦脹，黑眼圈、暗瘡、心煩暴躁……乜都出晒嚟！前幾日Hea住睇黃德如本書《談情說食》，佢話椰子可以清熱去濕就唔在講，仲有養顏補腦嘅功效。喺是非多多嘅沉重考試壓力下，一於就整個全椰宴補補腦，一解考生同媽咪們的燃眉之急。<br><br>記者︰劉昱蘭　<br>攝影︰譚盈傑、伍慶泉<br>模特兒︰YoYo（Salvador）、Candy（MythProductionCo）<br>鳴謝︰海景嘉福酒店海景軒（27312883）</p><p>升級版豬肉餅五目原隻椰子</p><p>聞煮價：$35　4人<br> 需時：25分鐘<br> <br> 平時整豬肉餅，食來食去都係咁上下又悶到爆，海景嘉福梁師傅今次教大家整個豬肉球，以炒什菇什菌做餡好豐富，擺入椰子殼入面蒸，食落又有椰子香，仲點會單調如一？</p><p>咩料</p><p>椰子1個、姬崧茸菇4隻、靈芝菇半包、羊肚菌5-6個、牛肝菌4片，雲耳2両（濕水後）、豬肉6両，冬菇1隻、杞子少許</p><p>速成法</p><p>1.豬肉剁碎，其他材料切粒，將豬肉、冬菇粒、小量鹽及糖攪勻成肉餅做皮。<br> 2.將其餘菇菌及雲耳，加2茶匙蠔油、小量鹽及糖落鑊炒。<br> 3.炒好的菇菌作餡，放在肉餅皮上，包成一個球狀，放入椰肉殼內，猛火蒸15分鐘左右，面放少許杞子作裝飾。</p><p>聞煮貼士</p><p>先以保鮮紙墊底，然後放上肉餅皮及餡料，包肉球時將保鮮紙的4邊對摺，比起齋用雙手包更易控制。</p><p>椰肉粒粒添口感　鮮椰肉煎釀豆腐</p><p>聞煮價：$18　4人<br> 需時：15分鐘<br> <br> 豆腐滑嘟嘟冇乜咬口，想好味啲又有口感啲，大家都識得釀魚肉，但原來喺魚肉入面再加入椰肉粒粒，即刻會爽口好多，滑溜、煙韌、爽口集於豆腐一身，夠晒新鮮感。補腦之餘，清清哋仲好啱讀到頭昏腦脹嘅考生食㖭，健康啲嘛。</p><p>咩料</p><p>鯪魚肉6両、布包豆腐2件、椰青半個、冬菇1隻、椰皇水2湯匙、京葱1條、紅椒1隻</p><p>速成法</p><p>1.椰青起肉後切粒，與鯪魚肉搓勻。<br> 2.豆腐切件，並略切成一個凹位，釀入鯪魚肉後煎香。<br> 3.以椰皇水與冬菇略煮，加入少量糖、鹽及生粉作芡汁，淋上煎好的豆腐作調味。<br> 4.以切條的京葱及椒絲放面作裝飾。</p><p>聞煮貼士</p><p>豆腐切好後，放在毛巾上索一索水，在凹位加少少生粉，釀鯪魚肉時就一定唔易散開，而且煎豆腐時會出水，唔先索乾水就好麻煩。</p><p>香滑加賣相誘考生　香脆椰茸桂花魚</p><p>聞煮價：$28　4人<br> 需時：30分鐘<br> <br> 呢個餸喺煎之前，會沾蛋汁同椰茸，蛋汁將蛋的滑，同埋椰子的香，帶到條魚入面，一入口，外面脆得好香口，內裏就又腍又滑，口味多層次，賣相又吸引，仔仔囡囡一定拍爛手掌開心晒。</p><p>咩料</p><p>桂花魚1斤、甘笋半件、椰茸1包（細）、雲南火腿8片、椰皇1個、雞蛋5隻、椰汁2湯匙、雞湯2湯匙</p><p>速成法</p><p>1.將椰皇及桂花魚起肉，椰皇肉、甘笋及雲南火腿切條。<br> 2.桂花魚留魚骨落鑊炸，約炸7-8分鐘至金黃色。<br> 3.桂花魚起肉後切片，將椰皇肉、甘笋及雲南火腿放在魚片上，捲成條狀。<br> 4.打蛋，魚肉條沾上蛋汁及椰茸煎香後，放在已炸脆的魚骨上。最後淋上用椰汁、雞湯、少量鹽及糖製成的芡汁。</p><p>聞煮貼士</p><p>想將條魚骨屈得靚，就要喺條魚骨炸到6至7成熟左右嘅時候，用筷子屈一屈佢，並用筷子Hold住30秒左右就掂。另外沾蛋汁時記住蛋汁一定要均勻，如果唔係條魚就好似穿窿。</p><p>明目養顏湯水　龍脷葉椰子燉螺頭湯</p><p>聞煮價：$45　4人<br> 需時：4-5小時<br> <br> 仔仔囡囡讀到眼都矇，以明目的龍脷葉燉湯，加埋清潤的螺頭、正氣的陳皮、養顏補腦的椰子，仲有媽咪的愛心靚湯打打氣，即刻補番晒！</p><p>咩料</p><p>薑2片、金華火腿11/2両、紅棗4粒、果皮1片、大螺頭1隻、雞髀1隻、龍脷葉2両、赤肉2両、椰子半個</p><p>速成法</p><p>1.椰子起肉切條。<br> 2.金華火腿、大螺頭、雞髀、赤肉全部切粒汆水。<br> 3.將所有材料放入燉盅，然後倒入3大碗清水或清湯，中火燉4-5小時。</p><p>聞煮貼士</p><p>想啖湯清澈，汆水時就一定要以滾透的水汆透啲材料，汆水後再洗一洗就萬無一失。</p><p>英文：SnailHeadSoupwithDragon'sTongueLeafandCoconut</p><p>Ingredients:2slicesofginger,55gJinhuaham,4reddates,1sliceoffruitskin,1bigsnailhead,1chickendrumstick,75gdragon’stongueleaves,75gleanmeat,1/2coconut<br> <br> Method:<br> 1.Takeoutthecoconutpulpandcutintopieces.<br> 2.DiceJinhuaham,bigsnailhead,chickendrumstickandleanmeat,andquick-boilinwater.<br> 3.Putalltheingredientsintoastewingmug,thenpourin3bigbowlsofwaterorclearsoupandstewovermediumheatfor4-5hours.<br> <br> Tips:Tomakesurethesouplooksclear,useboilingwatertoquick-boiltheingredients,andcleanthemwithwateragainafterquick-boiling.</p><p>印尼文：SupSiputDenganKelapaDanLongliye</p><p>Bahan-bahan:2lembarjahe,60ghamJinhua,4buahbidaramerah,1lembarkulitbuah,1buahsiputlautbesar,1buahpahaayam,75glongliye,75gdagingbabiygtakberlemak,1/2buahkelapa<br> <br> Caramembuat:<br> 1.Keluarkandagingkelapadanpotonghinggabentukranting.<br> 2.PotongkecilhamJinhua,siputlautbesar,pahaayamdandagingbabidanrebussebentar.<br> 3.Masukkansemuabahankedlmmangkokrebusan,lalutambahkan3mangkokbesarairputihatausuppolos,kukusselama4-5jamdngapisedang.<br> <br> Tips:BilaAndamausupnyaterasalebihsegar,Andaharusmerebussemuabahandalamairyangtelahmendidihdulu,lalumencucisebelumdimasukkankedalammangkokrebusan.<br> <br> （繙譯：語言專家諮詢公司，電話：23648988）</p><p>椰子係個死人頭？</p><p>離遠望椰子係有少少似人頭，椰衣又似頭髮。但原來椰子真有個同人頭有關的中國典故。相傳椰子叫「越王頭」，據晉朝嵇含的《南方草木狀》記載，林邑王與越王有深仇，趁越王飲醉酒就派刺客砍佢個頭，公開掛在樹上示眾，後來該樹竟化成一株椰子樹！椰殼上的三個芽孔，就像兩眼和一張嘴，而鮮甜椰汁就如越王飲過的酒漿……嘩！好恐怖的報仇記。不過，古仔聽完就算，最緊要係椰子補腦，《本草綱目》記載，椰肉益氣、補虛，有益腎強身之功效㖭，考試季節容易倦怠就好啱食喇。</p><p>梁總廚威水Profile</p><p>海景嘉福酒店總廚梁輝雄師傅，有超過20年的入廚經驗，曾先後於多個地方工作，如北京、日本等，不斷吸收各地的廚藝精髓。梁師傅鍾意菜式真樸自然，所以最拿手就係具家廚風味的時令小菜。今勻的補腦椰宴，都可謂開正佢嗰瓣。</p></body></html>