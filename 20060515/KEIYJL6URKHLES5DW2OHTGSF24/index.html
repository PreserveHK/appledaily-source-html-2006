<html><header><meta charset="utf-8"><title>電腦新產品：SHARP手提電腦賣靚芒日系機9千有找抵</title></header><body><h1>電腦新產品：SHARP手提電腦賣靚芒日系機9千有找抵</h1><p>講起靚芒靚電視，SHARP嘅AQUOS絕對係信心保證，不過價錢亦同樣屬天皇級地位，所以見到SHARP新Notebook落場，仲以$8,980低價開賣，真係有啲意外！雖然屏幕規格與AQUOS有別，不過名廠出品仍然係信心保證，難怪咁多日本迷對佢有興趣！<br><br>記者：許福合<br>攝影：何家亮</p><p>今日介紹SHARP呢部PC-CS50L，係最新落場水貨，雖然並非採用較貴價嘅AQUOS屏幕，不過以SHARP製造LCDPannel技術，低階啲都已經好靚！事實上，喺腦場跟其他機種比較，靚芒級數係高一班，唔好話同價錢，就算一啲賣萬幾蚊嘅機種，一樣唔夠佢嚟！</p><p>PSP同級靚芒</p><p>一般Notebook多數係傳統黑或銀色機身，白機唔算多，而且機面並非鋼琴面設計，點摸都唔怕印上手指模，同時又可保持「令」面，效果相當唔錯！<br> 14.1吋芒更係同初期PSP嘅芒同級用料，加上配合AdvanceSuperView技術，喺Notebook芒上都可做到8ms反應時間，對於鍾情打機或睇碟用家，效果就比較顯著。現場實地試睇，覺得畫面好實淨，顏色較鮮明，而且可視角度都好廣，比同級機種更勝一籌。另外，PC-CS50L用上特別物料機身作機面保護，唔怕白色機易變黃，而且只有2.6kg，好適合拎出街用。</p><p>鍵盤啱手形</p><p>屏幕底下鍵盤同一般鍵盤唔同，採微彎設計，好處係雙手放上去後，打字比較啱手形同舒適，長期使用都唔怕手軟！售價定得低，唔代表乜都無，本身內置雙層DVD±RW燒碟機，配合AMDSempron3000+處理器、512MB記憶體、80GB硬碟及802.11b/g無線網絡，整體規格算不俗。<br> 使用AMD處理器，直接減低機價，性能亦唔差太遠，要彈係顯示卡方面就稍弱，使用S3UniChromePro，應付大量圖像運算稍感吃力。</p><p>日迷點睇？</p><p>PROFILE</p><p>處理器：AMDSempron2800+<br> 記憶體：512MBDDR　硬碟：80GB<br> 光碟機：雙層DVD±RW　屏幕：14.1吋<br> 顯示卡：S3UniChromePro<br> 體積：310×266×39mm<br> 重量：2.6kg</p><p>售賣點：Y2K（31580280）<br> 地址：深水埗高登電腦商場31舖</p></body></html>