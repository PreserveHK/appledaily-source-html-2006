<html><header><meta charset="utf-8"><title>　　天安門母親17年來處境不變 - 李八方</title></header><body><h1>　　天安門母親17年來處境不變 - 李八方</h1><p>天安門母親運動噚日喺銅鑼灣搞悼念「六四」活動，提醒市民同媽媽慶祝之餘，都唔好唔記得內地仲有班天安門母親，佢哋嘅仔女喺「六四」犧牲咗不特止，就連公開悼念仔女嘅權利都冇。<br> 噚日都有成百幾二百人圍觀，佢哋仲播咗丁子霖同王丹嘅訪問。丁子霖話，六四就嚟過第17個年頭，啲媽媽好多已經體弱多病、孤苦無依，佢哋嘅力量係好脆弱，但希望可以撐落去，為咗尋求真相唔會退縮。王丹就話，睇住媽媽王凌雲頭髮越嚟越白，都想像到天安門母親嘅處境，中央政府一定要正視天安門母親嘅困境，畀佢哋自由悼念仔女嘅權利。<br> <br> 傳真︰2623-9278<br> 電郵︰pf_lee@appledaily.com</p></body></html>