<html><header><meta charset="utf-8"><title>理學院女生：咁搞法畀人印象更差<br>港大學生會強指集體出貓無證據</title></header><body><h1>理學院女生：咁搞法畀人印象更差<br>港大學生會強指集體出貓無證據</h1><p>【本報訊】就本報日前報道懷疑有香港大學理學院，二年級學生集體作弊一事，港大學生會昨日發表聲明，認為作弊一事未有真憑實據，有關報道誤導讀者。但有理學院學生直言，不少同學早已知悉事件，指斥「學生會咁搞落去，畀人印象只會更加差。」<br> 港大學生會聲明稱，有關報道形成「輿論定罪的語言暴力」，影響理學院學生的聲譽及前途，因而要求報章交代求證過程及向受影響學生致歉，更聲言保留法律追究權利。</p><p>「諗吓點向前行」</p><p>理學院二年級學生張小姐回應本報查詢時指，學生會的做法反而令事件沒完沒了。她說：「單嘢理學院嘅學生一早就知，報道出嚟係會影響咗學生聲譽，但反而令大家更想揪出元兇。其實，校方都話調查緊，咪等件事慢慢丟淡囉，學生會點解仲要咁搞？」<br> 香港教育政策關注組會長張民炳則認為，學生會的行動對事件無幫助。他說，有關的課程主任DavidGardner亦坦承曾收到學生投訴，加上理學院全體學生重考，已露出不少「蛛絲馬迹」，因此，學生會應面對事件，「諗吓點樣向前行」。<br> 本身為港大校友的張民炳又說：「大學高層包括王于漸、李焯芬都無否認，都企出嚟話要查，學生會咁做，萬一查出嚟真有其事，到時叫邊個道歉？」</p></body></html>