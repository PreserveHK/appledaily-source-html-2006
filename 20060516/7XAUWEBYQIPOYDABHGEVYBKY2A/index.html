<html><header><meta charset="utf-8"><title>南浪跌破一手價</title></header><body><h1>南浪跌破一手價</h1><p>一向積弱嘅屯門樓市，價格任何時間都平過其他地區，加上畀發展商劈價清貨玩謝咗嘅樓市下，即使近幾年落成嘅樓盤，亦難逃大減價賣樓，甚至要跌破一手價嘅厄運。<br> 祥益盤嘉茵話，2000年落成嘅南浪海灣，算係比較新而有質素嘅私人屋苑，唔少急於賣樓嘅業主，都要大幅減價，其中2座高層E室，711呎，月初以185萬元放盤，幾日後發展商玩劈價，業主已主動降價至175萬元，但仲未有人吼，結果一減再減，去到160.8萬元，終於有承接，半個月唔夠減咗24.2萬元，幅度成13%。<br> 另一單減幅輕微啲，但就蝕得好甘，2座連天台727呎單位，2001年一手買入價203.4萬元，業主舊年中放盤，開價210萬，都只係想打個和走人，但係一直無人吼，終於降價到168.8萬元先賣得出，減幅近20%，比入貨價低17%，唔見咗34.6萬元。</p></body></html>