<html><header><meta charset="utf-8"><title>蘭西情報課：漢口道靚舖意向價5300萬</title></header><body><h1>蘭西情報課：漢口道靚舖意向價5300萬</h1><p>優質旺舖有時真係可遇不可求，完全要睇業主心意，好似尖沙嘴漢口道8至10號漢中大廈地下C舖，一直由業主自用，售賣高爾夫球用品，要佢哋賣舖肯定難度極高，但最近業主改變主意，令市場多咗個買舖嘅黃金機會。<br> 個舖委託第一太平戴維斯標售，6月14號截標。舖位面積800方呎，意向價5300萬，呎價66250蚊。戴維斯話間舖會以交吉形式出售，估計可吸引著名品牌承租，市值租金20萬，回報有4.5厘。<br> 呢間舖嘅業主係外籍人士，自用達40年，經歷咗兩代，由於第二代四兄弟年紀大，最近同意賣舖套現，等大家作好退休安排。</p><p>至於同區成交，隔籬由百佳便利佳以月租21萬承租嘅B至B2號舖，面積約2000呎，今年2月以5900萬轉手，呎價29500蚊。<br> 另外，漢口道37號地舖，面積約4500方呎，舖王波叔鄧成波月初用8300萬購入，呎價18444蚊；聽講波叔連埋已持有嘅隔籬舖位，一併招租，叫價每月138萬。尖沙嘴係傳統零售旺區，舖位承接力強。<br> 電郵地址：nancy@appledaily.com</p></body></html>