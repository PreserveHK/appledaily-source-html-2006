<html><header><meta charset="utf-8"><title>股壇瀏覽器：新股必勝冠君斷纜？</title></header><body><h1>股壇瀏覽器：新股必勝冠君斷纜？</h1><p>美元反彈，商品期貨下挫，搞到港股噚日急挫逾400點，即月期指更大插545點，大幅低水264點。芬佬朋友話，今次跌市唔簡單，傳聞有對沖基金大手平商品期貨好倉，唔知係咪商品價格已達到佢哋預期目標而食糊，定係有大戶刻意玩震倉殺好友？但無論乜嘢原因都好，由於商品期貨最近炒到㷫烚烚，孖展倉數量驚人，若商品期貨跌勢持續，將引發災難性調整，環球股市亦可能因此而下挫。<br> 芬佬朋友又話，港股充斥游資，主要是對沖基金手上銀彈多，而對沖基金手頭銀彈多，是因為手上的商品期貨投資組合獲利甚豐，從而可以進行更大額的融資。因此，商品期貨價格下挫，好大機會令市場游資減縮，港股受拖累的範圍，料不只局限於資源股，要小心先前獲對沖基金入股的二三線股，尤其是內地房地產股，而最近成為對沖基金寵兒的港交所（388）昨日亦大跌5.65%至60.95元。</p><p>內地銀行股抗跌力強</p><p>中行（3988）招股在即，交行（3328）與建行（939）抗跌力都算強，交行僅跌1%至5.05元，建行跌2%至，收3.50元。<br> 銅價一度大跌9%，以鋼及銅為主要原材料的德昌（179）股價冇起跌，報5.95元，究竟有冇得諗呢？黑客話，答案係冇得諗。聽芬佬嘅口氣，認為做馬達呢行競爭大，前景平平。<br> 今年新股認購一般都相當理想，但冠君（2778）就好似唔多理想，據聞有證券行唔敢為冠君提供90%孖展認購貸款額度，最多只借50%。<br> 事實上，冠君的招股條款唔算吸引，主要股東須放棄收取股息及採用利率掉期手段，才將06年股息率推高至5.5%水平，若日後花旗廣場未能上調租金，則股息保證期過後，股息率可能下調至2.5%水平，受到上述不利消息及大跌市影響，鷹君（041）跌7%至25.35元。唔知今年新股必勝神話，會否在冠君身上破滅？<br> 阿虎</p></body></html>