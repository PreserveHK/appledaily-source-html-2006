<html><header><meta charset="utf-8"><title>金手指：保衞貨幣　製造假象</title></header><body><h1>金手指：保衞貨幣　製造假象</h1><p>今日，孫柏文就同大家講吓貨幣政策。大家都知道，各國發行紙幣嘅中央銀行，如果要有人信佢，用佢發行嘅紙幣，咁就要做到保衞啲紙幣嘅購買力。就算長遠嚟講保衞唔到，都要耐唔耐製造假象，令大家覺得其實係有做嘢去保衞購買力。當然呢啲三腳貓功夫，只係欺騙啲唔睇《金手指》嘅人。<br> 不過呢幾日，美金購買力就真係增強咗好多，亦因港元同美金掛鈎，港元購買力亦都增強咗好多。咁作為平民百姓，最容易察覺得到一個貨幣購買力增強，就係睇到貨品、資產價格下跌。先有香港股市大跌，由上個禮拜一收市嘅17300點，跌到噚日收市剩番16500點。日經平均指數由上個禮拜二開市嘅17250點，跌到噚日收市剩番16500點。</p><p>全部跌跌跌</p><p>花旗國一樣大鑊，納斯達克指數由上個禮拜二最高嘅2344點，跌到噚日開市冇耐嘅2238點，標準普爾五百指數由上個禮拜三最高嘅1325點，跌到噚日開市冇耐嘅1291點。前宗主國亦遭殃，富時一百指數由上個禮拜四最高嘅6114點，跌到噚日最低嘅5755點，加上英磅跌，用美金買英股就雪上加霜。<br> 金、銀、銅、油亦跌，金比禮拜五最高嘅730美元一盎斯跌到噚日花旗國開市冇耐嘅687美元一盎。銀就由上個禮拜四嘅多年新高15.22美元一盎斯，跌到噚日花旗國開市冇耐嘅13.01美元一盎，連孫柏文都未有機會幫隻金手指邀功，就已經跌咗。銅由上個禮拜四嘅4美元一磅，跌到3.5美元一磅，油就上個禮拜四嘅75美元一桶，跌到71美元一桶。<br> 作為《金手指》fan屎嘅你，睇到呢度都應該會問：「孫柏文今日係唔係冇嘢寫，搞到要報價去呃字數？」其實，我報咗咁多價，仲要係啲價清一色報乜跌乜，都係希望畀大家一個美金購買力好強嘅印象。我亦相信我都好成功咁，喺大家心目中塑造美元購買力強勁嘅印象，原因係如果有一隻貨幣，就算呢幾日美金係咁升，佢比美金升得仲勁，咁呢隻貨幣嘅購買力咪非常之勁？我亦相信大家都好想知道呢隻貨幣係乜，佢就係人民幣。所以都唔好話我哋中華人民共和國唔勁。</p><p>搵其他部門開刀</p><p>講起貨幣政策，孫柏文就要講吓我哋偉大特區嘅消費者委員會。皆因，消委會已經好似一個典型充滿奶水嘅官僚一樣，不但希望可以肯定自己嘅存在價值，最緊要係肯定自己來年嘅經費價值，所以就開始搵啲唔關佢事嘅嘢嚟做。正當官僚開始搵嘢嚟做，煩擾市民當然係意料中事，不過孫柏文最開心就係見到官僚開始搵其他官僚部門，做緊嘅嘢嚟做。<br> 咁消委會其實已經同金管局開拖咗好耐，首先有早排干涉銀行運作，強烈批評銀行收費制度。跟住，噚日消委會就開始研究通脹壓力，走去超級市場睇吓啲甲類消費物價指數，當然消委會唔係一個袖手旁觀嘅組織。物價高企，就一定會做嘢打壓。孫柏文好期待，消委會喺未來嘅一天，話我哋特區嘅財政儲備，唔應該買花旗國債券，俾花旗國搵笨，要買黃金白銀。到時連金手指都會高呼：「任志剛下台！消委會萬歲！」哈、哈！<br> 孫柏文</p></body></html>