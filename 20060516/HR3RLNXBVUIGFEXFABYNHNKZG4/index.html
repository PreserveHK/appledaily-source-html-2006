<html><header><meta charset="utf-8"><title>柯大俠拍膊頭　邢李㷧好落力</title></header><body><h1>柯大俠拍膊頭　邢李㷧好落力</h1><p>香港有班客，住要住豪宅，碌卡要用貴賓卡，恒生噚日出咗張「ByInvitationOnly」嘅VISAInfinite，就係針對呢啲過百萬美金身家嘅大客。恒生高層總動員現身發布會，都嫌未夠排場，柯清輝仲打埋人情牌，搵嚟思捷老闆邢李㷧、信德何超瓊，同天王黎明撐場，搞到場面星光熠熠！<br> 呢排港台兩頭騰，兼且被傳婚變嘅邢李㷧，雖則最遲到場，但絕無欺場，佢不斷揸住張新卡擺Pose任影，影大合照都堅持「盡忠職守」，仲大讚柯大俠夠專業。華華問佢屋企事搞成點？佢只拋底兩句：「屋企嘅事啱啱先開始，仲有排搞。」佢指嘅係外父後事？定係同老婆嘅婚變傳聞？真係佢先知喇！<br> 講番張卡，年費6000蚊，失卡墊底費500蚊，不設簽賬上限，卡戶打個電話就有專人服侍。恒生梁永祥話，張卡唔係要賺錢，純粹為服侍班大客，所以通常免收年費，個客過期找數都會主動退番利息，失卡嗰五嚿水就更加唔會同貴客計較，「唔通同邢李㷧傾500蚊邊個畀咩！」咁又係！用得張卡嘅都係大客，為咗呢啲小數目得失貴客，你話邊個損失大啲呢？</p></body></html>