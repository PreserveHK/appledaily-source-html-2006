<html><header><meta charset="utf-8"><title>安永識時務</title></header><body><h1>安永識時務</h1><p>會計師發表調查研究報告本來好平常，但竟觸動國家中央銀行嘅神經，特別發聲明反駁，又真係唔睇得少。安永會計師事務所本月初發表一份內地不良貸款報告，話內地商業銀行不良貸款總額達9000億美金（約7萬億港元），唔單止高過官方數字，仲多過國家外滙儲備8750億美金，都幾得人驚。<br> 上星期四，人民銀行透過新華社出稿，不點名駁斥呢份研究報告，話佢嚴重扭曲中國銀行業資產質量現狀，而且對中國多家金融機構嘅審計結論「嚴重不符，其結論荒唐，令人不解」。<br> 安永幫有意來港上市嘅四大銀行之一工商銀行核數，而人行用到咁激嘅言詞回應，你話安永驚唔驚冇咗個大客呢？<br> 噚日佢哋宣布撤回呢份引起爭議嘅內地不良貸款報告，安永話，報告喺發出前未經正常內部程序審核及批准，但經進一步研究後，發現未能支持有關數字，相信有出錯地方，安永就此道歉。你話如果全國政協委員胡定旭仲係安永主席，呢單風波會唔會容易啲搞掂呢？</p></body></html>