<html><header><meta charset="utf-8"><title>一味窩輪：揸定錢候低買恆指C輪</title></header><body><h1>一味窩輪：揸定錢候低買恆指C輪</h1><p>港股慘情，恒指一跌就係407點。滙控（005）與中移動（941），總共提供負貢獻201點。<br> 期指更傷，散545點。期指上周五低水126點，昨日擴大至264點，減去恒指成份股本月除息拉低恒指約100點，期指實際低水164點，都算低水相當多。試過好多次，傳統智慧唔啱用，期指大高水之後，個市唔係再升而係回落，期指大低水之後，個市唔係再跌而係反彈。<br> 唔使太悲觀。恒指由上周一頂位17328碌落嚟，已經蒸發咗834點，9RSI由77跌到唔再超買嘅38。揸定錢，等恒指再跌一二百點，買C輪。<br> 恒指C輪4506：恒指C輪自然係低位博大市反彈嘅對象，諗4506。隻輪7月尾夠鐘，輪價18.5仙，溢價2.7%，槓桿率22.3倍（有效13.5倍），引伸波幅19.3%。<br> 4517與4506同日到期，數據差唔多，交投則冇咁旺。<br> 建行C輪2293：中行今周招股，例牌大爆棚，對交行（3328）與建行（939）有利。交行的確曾經逆市升過20仙，埋單則唔見5仙。建行跌7.5仙，幅度大過交行。<br> 博建行反彈，買C輪2293。隻輪8月初夠鐘，輪價44仙，溢價1.4%，槓桿率8倍（有效7倍），引伸波幅24.7%。建行有啲8-10月到期嘅C輪，溢價15%以上，千祈咪手痕買入。<br> 章盛</p></body></html>