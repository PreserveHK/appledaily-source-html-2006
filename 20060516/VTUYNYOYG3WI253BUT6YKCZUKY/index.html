<html><header><meta charset="utf-8"><title>中環在線：覃輝搵細佬救成報</title></header><body><h1>中環在線：覃輝搵細佬救成報</h1><p>「內地傳媒大亨」覃輝，除咗鍾意遲出糧畀夥計之外，估唔到連出通告都要遲成個月！好似佢檔星美出版（8010），噚日公布新人事變動，正確啲講，應該係正式公布佢個細佬覃宏坐正，做集團主席兼執行董事，睇住檔《成報》。<br> 孭晒搞到盤數同張報紙立立亂罪名的邢晶，就以個人理由辭任鬆人，又話並冇同董事局意見不合，不過，呢個人事變動其實響4月13號經已生效，即係遲足1個月先出通告，厲害！<br> 咁覃宏係咩料？根據通告所講，佢今年34歲，有大學學位，係覃輝細佬，有8年中國媒體電訊業經驗，啲料都算詳細過大佬！</p><p>風光一時</p><p>至於其他權力核心成員，就包括總裁郝彬、李凱，再加兩個非執董施濱海同閆春，一睇啲名就知係一隊國產管理團隊，唔通《成報》已經愈嚟愈似《文匯》、《大公》、《商報》三張左報?如果硬要講啲唔同，華華惟有講人哋嗰三張準時出糧囉！<br> 講開又講，《成報》喺七十年代之前，係香港最賣得嘅報紙，賺好多錢，創辦人何文法都因為咁發咗達，但隨住長情擁躉愈嚟愈少，銷量萎縮。不過，呢啲擁躉嘅後人都有啲繼續買《成報》。根據華華觀察咗幾年，每年有兩大節日銷情一定唔錯，就係清明同重陽。<br> 點解？皆因好多孝子賢孫都會買嚟燒畀啲先人（尤其係阿爺叔公之類嘅男先人），唔係誇張，華華年年拜山都見隔籬嗰戶買份《成報》，華華個家族更試過一個清明買四份，費事「大家」爭報紙睇。<br> 李華華</p></body></html>