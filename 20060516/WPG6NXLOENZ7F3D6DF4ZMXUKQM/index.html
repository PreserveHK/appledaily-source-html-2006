<html><header><meta charset="utf-8"><title>股路縱橫：哈動動力仍強短線目標9.7元</title></header><body><h1>股路縱橫：哈動動力仍強短線目標9.7元</h1><p>全球性跌市出現。由於人人預期周一美股會再跌，所以，港股在反映美股上周五嘅跌勢外，更再跌定先，結果恒指大跌逾400點，比一般人預期為多，但成交唔夠380億元，沽壓又唔算太大。期指尾市時受歐洲股市大跌衝擊，再插多100多點，低收16230，大跌545點，更大低水264點。<br> 經噚日大跌後，港股中期已見頂（上周一的17328），但在衝破16000大關後的升浪仍會持續，現時的跌市可視為後抽整固，只要能守穩在16000以上，升市基礎並未被破壞，估計後市會在16000至17000反覆上落一段較長時間，待時機再成熟，始會再上衝高位，筆者仍有信心，恒指今年內可衝破17328，向17500至18000推進。<br> H指收7133，亦大跌244點，暫時仍守穩在20日線（7092）之上，由高位7500水平回落，仍可視為升後整固。論國企個勢，比藍籌為強，事實上，大行、基金同中資嘅錢，大部份都「堆」晒落中資股身上，大市調整完成後，佢哋肯定會大做國企。博反彈，首選係國企，次選才係二三線股。</p><p>里昂給予買入評級</p><p>哈爾濱動力（1133）噚日嘅表現都幾悅目，最高8.40元，收8.15元，仍有0.10元進賬，成交近800萬股，比上周五增倍，雖有沽壓，但食貨者更落力。上月20日推介哈動，當時股價6.30元，話睇8.10元，現時已超額完成。<br> 睇番𠵱家個勢，喺大跌市中表現仲係咁強，升勢絕對係有餘未盡。由2月中到5月初，哈動走勢形成一個複式頭肩底，上周衝破頸線阻力，升上8.65元，家吓進行後抽整固，隨時會再起升浪，短線量度上升目標係9.70元。<br> 哈動手頭上未完成定單有700億元，足夠未來3年發展，最重要一點，係早幾年接落嘅低毛利定單已完成，高毛利定單開始提供貢獻。<br> 里昂最新研究報告看好哈動，指中國及印尼政府的大型設備供應合約可帶動哈動08年後的收益增長，而06及07兩年的產品付運亦會加快，估計年增長20%至30%，因此調高其06至08年的盈利預測，給予買入評級，目標價10.25元。<br> 中油（135）低收4.175元，跌0.30元，現價已有值博率，若油價再升，可博反彈。<br> 郭兆誠</p></body></html>