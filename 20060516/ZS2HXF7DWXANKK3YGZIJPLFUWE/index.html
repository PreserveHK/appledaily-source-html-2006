<html><header><meta charset="utf-8"><title>中行招股又斬樹</title></header><body><h1>中行招股又斬樹</h1><p>今年新股熱潮停不了，中國銀行就快招股，環保組織環保觸覺話，聽講中行預備咗25萬本招股書，中英文版分開印，英文版約佔四分之一。佢哋從一位財經界人士得到中行招股書嘅英文路演版，重量1.36千克，由於內容一般同公開版本98%相似，所以預計，公開招股時25萬本招股書總耗紙量達340噸，即係要斬5780棵樹，組織形容簡直係一場小型生態災難。<br> 環保觸覺又話，中行招股書英文路演版厚度達2.8厘米，若將25萬本招股書叠起來，高度達7000米，相等於19座中銀大廈。其實唔好講招股書，好似上兩個月上市公司剛公布業績後，唔少股東都收到大本年報，但又有幾多股東真係睇？𠵱家大把資料上網，其實有冇需要規定一定要印咁多招股書或年報呢？不過，監管機構嘅反應都唔積極，睇嚟最慘都係冇聲出嘅樹木。</p></body></html>