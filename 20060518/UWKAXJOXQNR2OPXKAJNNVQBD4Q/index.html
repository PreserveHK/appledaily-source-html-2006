<html><header><meta charset="utf-8"><title>女人街：做完Gym　食極唔肥</title></header><body><h1>女人街：做完Gym　食極唔肥</h1><p>背心短褲係時候出籠喇！不過照吓塊鏡見到自己肥肥腫腫當堂無晒mood啦！𠵱家想做運動KeepFit唔使理天氣，落雨打風都可以去FitnessClub，而且有啲Club有得玩之餘仲有得食，非常方便。之但係做運動前後進食更容易令人變肥，辛苦消耗嘅脂肪又隨時UTurn返嚟搵你，所以呢幾間Club嘅食物崇尚低卡低脂，食咗都唔驚肥啦！<br><br>記者：馬慶武<br>攝影：伍慶泉、林栢鈞<br>Model：Yannie</p><p>FitnessFirst飲品落補品</p><p>以健康為主，上環FitnessFirst內只有一間Mix，亦係全港唯一一間開設喺FitnessClub嘅Mix。主要售賣果汁三文治類食物，而且有埋專為健身人而設嘅特別服務──喺飲品度加補品！補品當然唔係人參、海味，加落去果汁度嘅補品分別可以補充體能、維他命、鈣質，另外仲有專為收身或變大隻而設嘅健體粉，飲果汁兼補一補，舒服晒。最緊要係所有Mix嘅食物都會列明卡路里，等你計掂條數先放入口，罪惡感無咁重囉。</p><p>墨西哥辣牛肉全麥麵捲餅$40</p><p>比較惹味，用上辣牛肉令口感無咁齋，不過全麥麵捲餅都係健康食品，含540個卡路里。</p><p>豆腐野菇椰菜卷$35</p><p>豆腐、野菇都係健康素菜，而且醬汁少少酸少少辣，最重要係只含390個卡路里，唔會白做。</p><p>Matcha-Licious$34</p><p>據講綠茶可以有抗氧化同降低膽固醇作用，加上不同果汁，感覺好清新，不過營養師話做運動前唔好飲高纖飲品，否則可能會出現肚瀉，聽話喇！</p><p>睇住嚟食唔驚肥</p><p>FitnessFirst（31063000）<br> 地址：上環新紀元廣場中遠大廈地下至3樓<br> 健身價：$1,500永久入會費，月費$649（簽約1年）、$749（簽約3個月）</p><p>Pure做完Gym落Bar</p><p>做得健身，應該係食輕量食物，但係Pure裏頭就有一間格調十足嘅餐廳，唔只俾你坐低飲啖水吹吓水，仲可以晚飯直落。既然係餐廳，當然有好多菜式選擇，沙律主菜甚至雞尾酒都有供應，不過同FitnessClub連埋一齊，點都要顧吓人感受。呢間Red就提供大量低脂低熱量菜式，難得賣相味道都屬頂級，約朋友做完Gym食個飯仲可以傾吓偈飲吓嘢，唔使特登去蘭桂坊咁遠㖭。</p><p>燒三文魚配薄荷葉$178</p><p>賣點係含有高蛋白質，對肌肉生長有幫助，而且呢碟係主菜，當晚飯食已經好足夠。</p><p>紅椒汁茄子卷$108　</p><p>雖然眼見烹調方法比較複雜，但係實際口味材料一樣清淡，賣相吸引，標榜低卡、低脂。</p><p>Pure（81298000）<br> 地址：中環IFC第2期P4層<br> 健身價：永久會員入會費$1,999、月費$1,199</p><p>California最少嘢食</p><p>正確嚟講，California其實係無咩好食，有嘅只係健身食品。無餐廳無Cafe，肚餓頂籠都只可以買到EnergyBar。不過咁，如果定力低嘅就應該揀California入會喇，因為California無嘢引你食嘛，你知做完運動嗰下幾咁肚餓㗎啦！營養師都話做運動前後1個鐘都最好唔好有嘢落肚，咁先至可以徹底達到燃燒脂肪呢個目的。</p><p>ApexFitProteinBar　$18</p><p>營養師話做運動前最好食ProteinBar，咁做運動嘅效果會更佳，而且亦會有充滿力量嘅感覺。</p><p>ApexFitDrinkMix　$278</p><p>做完運動補充蛋白質嘅飲品，而且含少糖低脂，最適合不過喎。</p><p>California（23668666）<br> 尖沙嘴店地址：尖沙嘴彌敦道23-25號彩星中心G/F-4/F<br> 健身價：最新優惠6星期$199（查詢熱線：29090880）</p><p>街頭烈女話……</p><p>營養師黃榮俊：運動後1個鐘才進食</p><p>「運動前，唔應該食太多含澱粉質嘅食物，因為會令血液流向腸胃，肌肉嘅血氧會較少，令到做運動時表現差，效果亦無咁好。另外如果食高糖份嘅食物，更會令脂肪難以分解，達唔到減肥效果。<br> 做完運動後最快半個鐘先好食嘢，最好係1個鐘後，飲水就唔怕，不過唔建議飲運動飲品，因為運動飲品糖份好高，其實呢啲係畀一啲最少連續1小時做劇烈運動嘅人補充糖份嘅，汽水就更加唔好，一般飲清水補充水份已經足夠。」</p><p>健身教練：「做完食高纖食物」</p><p>FitnessFirst設有私人教練服務，教練除會建議客人可多做邊類運動外，仲會提議飲食配搭同習慣。擁有高級私人教練證書嘅David就話：「控制飲食因人而異，想練大隻就最緊要吸收；如果想減肥，做完運動應該多食高纖維食物，因為高纖食物容易令人有飽肚感覺，不過亦唔可以只食高纖食物，蛋白質、脂肪等都要攝取，不過比例可以細啲。」<br> <br> 私人授教收費：$600/hr</p><p>Yannie：FitnessClub有嘢食埋梗係最好，最緊要方便嘛，仲可以唔使換衫。</p></body></html>