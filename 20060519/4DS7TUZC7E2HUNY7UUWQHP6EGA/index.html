<html><header><meta charset="utf-8"><title>AV陳列室：韓產首上全高清　4招狠試JNC37吋LCD</title></header><body><h1>AV陳列室：韓產首上全高清　4招狠試JNC37吋LCD</h1><p>由LCDTV嘅興起，教曉咗大家乜嘢叫HDReady！不過後來大家亦明白到HD包含了720p同1080i兩種制式；720p就點都玩到，至於1080i？只有信Sales把口，最壞者可能係駁上HDDVD機先知睇唔到！今日教大家認多個字──FullHD（全高清），代表了以1,920×1,080解析度，並以最靚嘅「點對點」對應1080i高清格式，最近JNC就屬首部韓產牌子推出了全高清機種，賣價同普通機相若，好抵玩啫！<br><br>記者：朱崇德<br>攝影：伍慶泉<br>ImageGirl：Irene</p><p>現時市面普遍HDReady嘅LCDTV，不論係中日韓出品，解析度都係1,366×768格式！一睇就知根本唔夠數對應1080i的線數，即係未能發揮全高清真正威力。唯一折衷的解決方法，就是以LCDTV的影像處理器，將1080i的影像訊號壓縮，去迎合1,366×768的顯示Panel，影像一開始已有失真的情況！更甚者是處理器的運算能力稍差，仲會出唔到畫面或有閃吓閃吓嘅情況！</p><p>玩全高清起碼要37"</p><p>日本、台灣、中國都先後出過FullHDLCDTV，等咗咁耐，韓國代表終於推出首部FullHD機，等佢嘅原因係韓產機質素有番咁上下，價位亦唔算貴，算係有質素又靚價位。JNC嘅SST37FHD，行37"細吋數，不過解析度就達FullHD；受制於Panel技術所限，暫時行FullHD的機種，先有SHARP出的45"機王LC-45，後來者就有台產及國產機玩37"FullHD機，據知37"暫時是行1,920×1,080最低吋數的瓶頸位，想民用啲32"玩FullHD？據知現時技術絕對遙不可及！</p><p>駁HDDVD畫面細緻</p><p>第一眼望落SST37FHD，畫面雖大，但一貫嘅銀色扮Hi-Tech設計，好似無甚看頭，但奇怪者是場內好多買家、Sales駐足圍住睇！一睇規格先知不得了，原來佢係現時香港AV場內，一隻手數得晒的FullHD機種，1,920×1,080解析度，仲要駁住HDDVD做試機，畫面之精細，真係睇到人目定口呆！其他硬件規格都屬頂級設定，好似500cd/m2光亮度同1,600:1對比度，都可謂同好多日系機看齊，而且機身仲預留HDMI同VGA插口，玩高清、駁電腦兩用都絕冇問題。</p><p>實力測試<br>1.普通電視：狗牙情況低</p><p>畫面冇狗牙好清晰，最過癮係某電視台鍾意用DV拍節目，可明顯睇到畫質下降，證明內置接收器幾靚。</p><p>2.DVD機：色彩均衡</p><p>玩得全高清，DVD機冇理由唔用倍線功能。谷上去後，畫質明顯比普通LCDTV靚，色彩漸變好平均。</p><p>3.XB360：720p靚過日本機</p><p>好多人預埋打高清Game，據玩開XB360嘅Sales講，JNC新機遠較佢部日產名機更靚、更細緻。</p><p>4.HDDVD機：靚順冇窒格</p><p>試睇1080iHDDVD時，感覺非常順暢，完全點對點，迫出1080i靚畫質，不過黑白位層次稍嫌不足。</p><p>鏡頭背後：</p><p>要好似今日咁試盡唔同播放媒體，一般客喺AV場內幾近冇可能！不過大家要留意，播高清靚唔代表DVD靚、DVD靚又唔代表睇電視靚，因為高清要求的是Panel線數、DVD需要去狗牙、普通電視就睇內置Tuner，如果大家有機會試機，真係要試多幾樣！</p><p>PROFILE</p><p>顯示屏：37"（1,920×1,080/16:9）<br> 光亮度：500cd/m2<br> 對比度：1,600:1<br> 反應時間：8ms<br> 可視角度：178°<br> 介面：HDMI、VGA、色差、S-Video、視頻<br> 尺寸：921×105×623mm<br> 重量：32kg</p><p>查詢</p><p>（a）華仁會（23980280）地址：旺角花園街75-77號花園商業大廈3樓<br> （b）數碼坊（23882713）地址：旺角亞皆老街8號朗豪坊地庫2層25號<br> （c）BenQ（23306929）</p></body></html>