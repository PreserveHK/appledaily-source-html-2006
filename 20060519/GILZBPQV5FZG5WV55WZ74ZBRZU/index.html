<html><header><meta charset="utf-8"><title>小白Look亞洲專用　收身iPAQ變三頻手機</title></header><body><h1>小白Look亞洲專用　收身iPAQ變三頻手機</h1><p>日前颱風珍珠到港，雖令本港居民不便，不過卻無阻HP新機發布，喺3號風球底下仍如期舉行記者會，仲請嚟Yumiko助興㖭！咁大搞作，就係為咗HP首次專為亞洲區而設計嘅新iPAQ，淨睇首次使用白色機身，已經令人耳目一新！<br><br>記者：許福合<br>攝影：伍慶泉</p><p>iPAQ喺PDA界一向都係老大哥，不過講到PocketPCPhone版，威勢不再，事關相信無咩人願意拎住一大嚿機貼住塊面講電話！所以今次新機不但由傳統黑機改為白機，體積更大幅收身，成個小白Look咁，相信會令唔少人心動。</p><p>比O2體積更細</p><p>首次用上白色機殼搭銀色按掣設計，整體畀人一種煥然一新嘅感覺！體積已經縮細到同一般手機差唔多，唔再好似以前咁拎住PDAPhone講電話會勁異相！現時巿面上主要對手只有O2嘅XDA系列，若將rw6828與XDAIIi比較，顯得新iPAQ更輕巧。<br> 手機功能方面，三頻兼有齊GPRS、EDGE、藍芽、紅外線同Wi-Fi，加上使用《MSWindowsMobile5.0PPCPhoneEdition》系統，PDA個人手賬功能一應俱全，與電腦互聯、資料同步、檔案兼容性都更高，相信係HP咁多代iPAQ，手機同PDA結合最好嘅一部！</p><p>靚芒搭靚鏡</p><p>實際試玩過後，發覺即使同時啟動幾個程式，反應仍然好敏捷，全靠強勁硬件支援；採用IntelPXA272（416MHz）處理器、128MBROM/64MBSDRAM，屏幕質素亦好高，2.7"26萬色TFT，精細程度可達QVGA（320×240），當啟動內置200萬像素相機，畫面反應迅速，可追得上用家動作移動，絲毫不比真正DC遜色。<br> 相片亦可儲存於記憶卡，儲存再唔係用SD卡，轉用更細嘅mini-SD，聽歌亦更方便，事關機身其實已內置一個立體聲喇叭，再配合特設《LifeVibs》軟件，播放音樂時可更有現場感！不過呢個功能喺聽收音機時效果一般，人聲較多效果會比較空洞。</p><p>PROFILE</p><p>制式：GSM三頻<br> 處理器：IntelPXA272416MHz<br> 記憶體：128MBROM/64MBSDRAM<br> 體積：102×58×19.5mm<br> 重量：140g<br> 屏幕：26萬色彩芒（320×240）<br> 記憶卡：mini-SD<br> 主要功能：200萬像素鏡頭連閃燈、立體聲喇叭、藍芽、GPRS、EDGE、Wi-Fi<br> 查詢：HP（800938833）</p></body></html>