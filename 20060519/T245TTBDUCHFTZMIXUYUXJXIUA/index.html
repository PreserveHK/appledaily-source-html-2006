<html><header><meta charset="utf-8"><title>　　紅顏知己肚凸凸寶哥哥就口窒窒 - 李八方</title></header><body><h1>　　紅顏知己肚凸凸寶哥哥就口窒窒 - 李八方</h1><p>同寶哥哥極度親密嘅廖創興銀行太子女廖璧欣，盛傳近來個肚脹卜卜，喺政經界惹嚟有喜傳言。<br> 八方噚日見到寶哥哥，梗係要八卦一吓，飛撲上前問吓佢嘅紅顏知己係咪真係有喜？點知原先講經濟問題仲好哋哋嘅寶哥哥，一聽到呢個問題就即時窒晒口，幾經追問下先吞吞吐吐咁話：「唔……唔……唔知道」，跟住就掉頭閃咗鬆人，唔肯再答其他問題，唔知係咪怕講多錯多？<br> 唔講紅顏知己，寶哥哥仲有好多嘢可以講嘅，好似佢一見到細佬李國章，就即時雞啄唔斷，唔通佢哋平時好少見面，唔喺呢度傾偈都唔得？<br> 講開又講，煲呔噚日講起唔會cut教育資源時，無情情講到如果cut，李國章就一定唔會放過佢。有路人甲就笑「唔放過佢」呢四隻字，其實係講緊特首跑馬仔遊戲，諗落又幾似噃。<br> <br> 傳真︰2623-9278<br> 電郵︰pf_lee@appledaily.com</p></body></html>