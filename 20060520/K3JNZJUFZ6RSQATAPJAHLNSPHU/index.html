<html><header><meta charset="utf-8"><title>先達Sales教路　平入3G筍機</title></header><body><h1>先達Sales教路　平入3G筍機</h1><p>臨近暑假前嘅5、6月都係旅遊淡季，好多人會趁住團費平平哋，拖住另一半或者一家大細出外玩，諗起都興奮！但講到Wet，就絕對唔少得隨身一部3G手機。小記掃過場，發現呢排3G機唔只種類愈嚟愈多，而且價錢仲明顯出現累積跌幅！以大家最鍾意玩嘅日系3G為例，以前講緊$3,000至$4,000先有交易，但𠵱家$2,000零就買到，咁鬼筍，入番部旅行或者平時用都係時候！<br><br>記者：陳國輝　<br>攝影：Manny　<br>ImageGirl：家祺</p><p>近月返嚫嘅3G機，都屬於大Brand而且勁多人識嗰隻！除咗諾記、摩記之外，相信日系Vodafone家族更令一班後生仔感到興奮雀躍！雖然，呢類水貨機嘅售價比起行貨價錢吸引啲，但入手前大家要注意，大部份其實唔支援中文顯示及輸入，即係話打SMS就要用「雞腸」，認為方便與否見仁見智喇！</p><p>300萬強攝</p><p>內置鏡頭已成為必備Item，問題係130定200萬像素啫！不過玩到300萬就較為罕見，如果你諗住買番部強攝手機，邊行邊拍當埋佢DC仔咁用，以下三款可以諗吓！</p><p>N80趟機誘惑</p><p>行貨未見，水貨早於4月尾就現身。N-Series炒味一直好濃，例如前排嘅N91，及至呢部N80，剛落場最高開賣價曾經去過$7,000大元！而去到上周尾，機價仍然企硬$5,280，不過記者搵到先達有舖頭靜靜雞落價益熟客，最新指標「至低價」為$4,780！登得出嚟，舖頭話明當然益埋《蘋果》讀者啦！N80配置300萬像素靚鏡，更採用手感舒適嘅趟蓋機身，帶住去玩好方便！</p><p>Profile：WCDMA/GSM四頻、26萬色芒、320萬像素鏡頭、藍芽<br> <br> 原價：$5,280<br> 冧價：$4,780（水/a）</p><p>904T打機至爽</p><p>屬於Vodafone家族最新鮮滾熱辣嘅東芝3G手機，佢除咗機背有靚鏡，仲另設4方向掣俾你打JavaGame專用，反轉個芒即變身手提遊戲機，介面夠親切；不過據知呢批平機貨源幾缺吓，有機會短時間內賣斷貨，要買真係趁手呀！<br> <br> Profile：WCDMA/GSM三頻、26萬色芒、320萬像素鏡頭、miniSD卡<br> <br> 原價：$2,980<br> 冧價：$2,480（水/b）</p><p>903SH強勢不減</p><p>SHARP水版903SH，亦即係大家熟悉嘅行版SX833；唔經唔覺已推出咗一年，到今時今日，行內玩家依然認為903SH先稱得上為拍攝王！不單止配備320萬像素CCD鏡，仲玩埋2×光學變焦，可惜喇叭細聲係一大問題！<br> <br> Profile：WCDMA/GSM三頻、26萬色芒、320萬像素CCD鏡頭、2×光變<br> <br> 原價：$3,680<br> 冧價：$3,380（水/a）</p><p>先達Sales點揀？</p><p>配備300萬像素鏡頭嘅3G機，暫時嚟講仲係極限。論畫質904T可能比SHARP略為失色，不過講到價錢，佢真係贏晒，同時聽歌及傳輸分唇都叫應有盡有！</p><p>專注玩播歌</p><p>接着影相之後，另一至Hit分唇，唔使講都知係聽歌！內置立體聲喇叭，配合埋插卡功能，拎出街當MP3用，已經係指定動作。不過，以下3款仲玩埋獨特外形，問你服未！</p><p>804SS激薄靚聲</p><p>3G機當中，以804SS嘅14.9mm厚度嚟講，絕對最薄！配上前後金屬殼更加強舒適手感，最特別係三星採用極少見嘅橙色作為機身主色，相當大膽！當然，如果你鍾意保守啲，呢款機另備有黑色選擇，搭上機面播歌鍵，聽歌夠輕鬆。</p><p>Profile：WCDMA/GSM三頻、26萬色芒、130萬像素鏡頭、內置140MB<br> <br> 原價：$3,280<br> 冧價：$2,880（水/a）</p><p>803T機面揀歌</p><p>就播歌嚟講，803T具備一塊過面板，控制晒揀歌、播放及停止功能，加上外屏可顯示歌名和選單，夠方便；但機身就略嫌稍厚。<br> <br> Profile：WCDMA/GSM三頻、26萬色芒、200萬像素CCD鏡頭、miniSD<br> <br> 原價：$2,280<br> 冧價：$1,880（水/b）<br> </p><p>W900i獨特旋屏</p><p>玩旋轉式屏幕設計，似乎係SE殺着之一。W900i講開雖然係數月前舊作，但因為個款夠特別，而且內置WALKMAN功能，可連續播歌30小時已夠晒賣點！<br> <br> Profile：WCDMA/GSM三頻、26萬色芒、200萬像素鏡頭<br> <br> 原價：$4,280<br> 冧價：$3,880（水/a）</p><p>先達Sales點揀？</p><p>買親日系3G機，除咗睇派頭，其次梗係貪佢夠靚仔啦！804SS好在有特別嘅橙色同激薄機身，加上支援中文顯示及中文輸入，實行冧死班港客啦！</p><p>激筍抵玩價</p><p>講到尾，買親任何一部手機，大家都係想格到最平先扑鎚！如果對分唇要求唔高，可考慮以下2款，皆因佢哋都係$2,000有找，夠晒抵玩！</p><p>E770歌影雙棲</p><p>內置30萬像素相機兼支援最大為512MB嘅T-Flash記憶卡，聽落規格唔算好強，但起碼應有則有，而且$1,500都唔使，勁平！加上前置式視像鏡頭，玩埋3GVideoCall當然唔成問題！</p><p>Profile：WCDMA/GSM三頻、6萬5千色芒、30萬像素鏡頭、T-Flash卡<br> <br> 原價：$1,780<br> 冧價：$1,480（行/a）</p><p>703SH纖巧的骰</p><p>支援miniSD卡，配備130萬像素鏡頭以及MP3播放器等娛樂元素，規格上已叫中規中矩；同時喺3G機入面，僅107g重量及配備4色機殼，都好啱港人口味！<br> <br> Profile：WCDMA/GSM三頻、26萬色芒、130萬像素鏡頭、miniSD<br> <br> 原價：$2,480<br> 冧價：$1,980（水/a）</p><p>先達Sales點揀？</p><p>嚟買親3G機嘅客，大部份都係對SHARP情有獨鍾，尤其女仔更貪703SH細細部，多顏色選擇，喺$2,000樓下平機當中，佢一定最受歡迎！</p><p>水機設定多阻滯</p><p>當買咗部3G機返嚟之後，查實唔一定即刻用到3G服務！一般上台機或者舖機，本身已設定晒，只要你揀啱網絡商，就即時可以玩，夠晒簡單！但如果買咗部水機，情況就煩少少，由於佢冇香港3G網絡設定，呢個情況，可嘗試向網絡商要求提供WAP、串流及伺服器等SettingCode，最慘嘅係要自己輸入！梗係啦，水機本來就冇保障，所以大部份網絡商都唔包你Set好咗一定Work。<br> <br> （a）T-OneMobile（26289090）<br> （b）謝利記（94331563）</p></body></html>