<html><header><meta charset="utf-8"><title>寵物花園：夜行狗出巡　俾人圍</title></header><body><h1>寵物花園：夜行狗出巡　俾人圍</h1><p>特別報告，特別報告，旺角出現夜行俠，有人稱牠「雪糕剋星」、「少女殺手」，有人形容牠紅過劉華，堅過吳剛師傅……總之一出動誓必引起哄動。不過牠怕熱，所以揀選每晚9時至10時出動，巡行旺角行人專用區，路人甲乙丙丁師奶阿叔學生OL齊齊拿出手機、相機對牠瞄準，我結識牠也是由如此搭訕開始。<br><br>記者：陸伊琳<br>攝影：譚盈傑</p><p>飛短不及留長受歡迎</p><p>夜行俠其實是隻極可愛的聖班納犬，叫Richael，不過主人Ella嫌這名字太薯，改名叫Rich仔。牠3歲重140磅，一巡街，其魁梧身軀即引起路人注視，牠樣子儍頭儍腦，迷倒不少少女自動獻身，要求抱抱、合照、甚至摸一摸都開心。途人個個毫不客氣，忍不住手摸牠，Rich仔也很豪爽任人索油，脾氣不俗。Ella說：「佢受歡迎程度可以媲美劉華！」所言非虛，事實上我得以邂逅Rich仔也全拜趁墟心態所賜，話說某日行經旺角行人專用區，離遠見到有人群圍圈，閃光燈閃個不停，初以為有歌星在街頭舉行簽名會，越過人群，方知主角原來是可愛的Rich仔，當時牠還是長毛的，今次再見已是飛短後的牠，沒有了長毛，感覺清爽好多，不過Ella話飛短後的牠「殺傷力」大減：「剪咗毛之後，佢個樣好似兇猛咗好多，𠵱家唔及留長毛嗰陣咁受歡迎，好在個樣夠Cutie，儍更更咁都冧到好多女仔埋身。」</p><p>最叻認路吃雪糕</p><p>Rich仔很愛吃，試過把玻璃、電池吃進肚子，好彩大命無事。牠最愛吃雪糕，記性又好，Ella帶過牠去哪裏買雪糕，牠就會自自然然認得那條通往便利店、麥當勞的「雪糕之路」。每晚出巡旺角，當行近西洋菜街南的麥當勞時，牠都會份外興奮，不買？撒賴打死都不走！牠亦懂聽「Seven」、「麥當勞」、「雪糕」等字句，一聽到就會狂吞口水，十分得意。我問Ella：「西洋菜街南近地鐵站有間Haagen-Dazs雪糕店喎，Rich仔有無試過Haagen-Dazs雪糕？」Ella即時抿住我嘴：「咪搞！如果畀佢試過Haagen-Dazs，次次經過都話要食，一杯雪糕成二、三十蚊，想食窮我咩？」</p><p>志願做狗醫生落空</p><p>父母望子成龍，Ella亦一樣希望Rich仔能當上狗醫生，雖然牠性格溫馴、服從性高，不過太貪吃很難獲選。別看Rich仔現在大大隻，出世時卻是潺仔一名，曾染上狗瘟，寵物店打算放棄牠之際幸遇上Ella，人棄我取。Ella之前未養過狗：「對Rich仔一見鍾情，所以決定收養佢，經過個幾月悉心照顧，佢先慢慢康復，可能大難不死必有『口』福喇，之後胃口就有增無減，肥肥白白健康成長嘞。」</p><p>聖班納犬小檔案</p><p>原產地瑞士，祖先是阿爾卑斯馬士提夫加紐芬蘭犬的混種，牠屬大型犬，給人感覺強而有力，身形高大，肌肉強壯結實，頭部圓大，表情充滿智慧，其性格溫馴、勇敢沉着、順從，可作搜索、救難之工作犬。</p></body></html>