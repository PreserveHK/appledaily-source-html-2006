<html><header><meta charset="utf-8"><title>　　風流公子屋企貼大字報 - 李八方</title></header><body><h1>　　風流公子屋企貼大字報 - 李八方</h1><p>繼"Wherewereyouguys?"之後，中環最近又流傳另一警世之句，就係"Thishouseisnotforcheappeople!"所不同者，係大家講前一句時都大大聲，但講第二句時就細細聲，仲要偷偷望望隔籬枱坐咗乜嘢人。<br> 點解會有呢句說話？話說城中有位名公子，佢出身名門，受過良好教育，生意亦做得唔錯，在董政府時代備受政府重用，直情係一粒明日之星，不過改朝換代之後，佢嘅行情急轉直下，先係公司爆大鑊，繼而又俾傳媒揭露佢有位紅顏知己！由於公子一向出名係好爸爸好丈夫，感情專一，所以起初都冇人信佢會有affairs，而艷情曝光之後，公子亦冇正式澄清傳聞是真是假，件事漸漸丟淡咗，除咗上面提及細細聲講嘢嗰班八卦人之外，再唔見有人跟進。不過發生呢啲風流韻事，最重要嘅危機管理並唔係封住外面啲八卦人把口，而係搞掂自己屋企嗰位受害者，只要佢忍辱負重為大局着想，一心以建構和諧家庭為念，唔出聲，咁件事就會慢慢過去，在特區高層，都大把呢啲例子。</p><p>咁公子夫人會唔會咁大量呢？八方聽聞，自從件事發生之後，有人喺公子家中張貼大字報，貼嚟畀邊個睇大家心照，大字報上面所寫當然唔係毛主席語錄，而係上面嗰七個英文字。細細聲講嘢嗰班好事之徒，紛紛猜想公子呢輪究竟入唔入到房瞓。<br> 好彩公子性格堅強，先前成間公司倒佢台都搞得漂漂亮亮，呢啲閨房小風波，相信亦難唔到佢，總之就等時間去療傷啦，第三者好難幫到手。<br> 有人就同八方講笑，香港傳媒真係好叻，但係公子可能唔係死喺傳媒手上，因為係人都知，好多新聞都有高人指路，公子究竟得罪咗乜嘢人，同邊路人馬唔啱key，佢應該心知肚明，俾人郁真係預咗，唔通有人咁天真以為人家唔識得還擊？<br> 八方若然冇記錯，公子個阿哥舊年都俾人郁過，話要拉佢下馬，冇得做阿頭，後來唔知係咪擺平咗，先至冇事，但係大公子都冇心戀戰，弄孫為樂好過。搞政治就係咁，防人之心不可無㗎。<br> <br> <br> 爆料熱線：29290000、27860099<br> 報料傳真：26239278<br> 報料電郵：pf_lee@appledaily.com</p></body></html>