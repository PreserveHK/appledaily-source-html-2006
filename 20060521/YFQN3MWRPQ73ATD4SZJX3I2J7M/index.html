<html><header><meta charset="utf-8"><title>　　超人特首執口水尾「量力而為」 - 李八方</title></header><body><h1>　　超人特首執口水尾「量力而為」 - 李八方</h1><p>呢輪香港全城皆講股，好似賺梗一樣，但係呢個世界邊有一定贏，班高官都成日講，股市有上有落，希望小股民唔好一窩蜂怕執輸，到頭來血本無歸就搵政府救命。<br> 肥仔馬一早叫小市民要量力而為，仲苦口婆心叫老人家唔好學人去買輪，一下子成副積蓄一鋪清就慘情。但炒到火紅火綠嗰陣，呢啲忠言梗係逆耳。<br> 話口未完，個市真係嚟個大調整，李超人俾人問點睇，竟然執肥馬口水尾，叫投資者要量力而為，要量力而行，到咗星期五煲呔又繼續講，仍然都係肥馬個句，叫大家要量力而為。<br> 肥馬今次真係威，連超人同老細都要重複佢嘅金句。原來肥馬仲有一句金句，就係「輸錢皆因贏錢起」，但睇怕牛市未過，都冇人會鍾意聽。<br> <br> <br> 爆料熱線：29290000、27860099<br> 報料傳真：26239278<br> 報料電郵：pf_lee@appledaily.com</p></body></html>