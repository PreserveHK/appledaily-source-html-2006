<html><header><meta charset="utf-8"><title>SE4新機晒冷3G趟機跟歌閃</title></header><body><h1>SE4新機晒冷3G趟機跟歌閃</h1><p>一直屬於韓Phone撒手鐧嘅滑蓋式設計，最近終於被SE拉攏，成為旗下設計藍圖！講緊嘅就係即將於今年第3季推出嘅W850i，唔講唔知，原來SE鮮有滑蓋手機，呢部W850i唔止係處女作品，更重要係還將最食糊嘅WLAKMAN播放器改頭換面，不但加入圖像介面，播緊歌時機面仲會跟住節奏嚟閃燈，勁搞鬼！<br>記者：陳國輝<br>攝影：林栢鈞</p><p>令人意外係今次預覽機款達到4隻型號咁多，除擔頭大作W850i，WALKMAN系列還有W710i，以內置運動應用功能為主，夠晒新穎！至於另外兩款則屬Z系嘅Z550i及Z710i，前者配備SE少見嘅金屬機殼，而後者就大玩機側播歌及EDGE。總括嚟講，W850i走滑蓋路線，其餘3款則屬摺機設計，可謂各有睇頭！</p><p>滑趟手感佳</p><p>滑蓋式設計雖然唔係咩新嘢，但既然喺SE機上首度出現，大家當然好有興趣想知手感會係點！睇真啲，其實W850i有少少W550i嘅影子，無論體積及重量亦相當接近；最大分別在於旋轉機身改為滑蓋設計，但手感就完全唔同。首先，當滑出Keypad嘅時候，由於內置彈弓關係，輕輕用力推一下就自動滑出，感覺舒服；再者，今次採用一塊過設計方向鍵，就算手指再大啲都唔怕㩒錯；唯一挑剔，可能呢部係測試機問題，方向掣都幾「實」，唔畀啲「內功」，都幾難㩒佢出嚟！</p><p>睇樣揀歌夠盞鬼</p><p>好多人鍾意將WALKMAN介面同《iTunes》作比較，查實兩者都運用咗方向鍵嘅特色，令玩家喺揀歌時更有系統，更加User-friendly！嚟到W850i，經進化後嘅WALKMANPlayer2.0採用圖像式選單，包括CD封面、歌手外貌都可以Set入去，喺揀歌時就可以憑圖像區分，更有動感！</p><p>PROFILE<br> 制式：WCDMA/GSM三頻<br> 體積：98×47×21mm<br> 重量：116g<br> 屏幕：26萬色芒<br> 主要功能：WALKMANPlayer2.0播放器、視像通話、200萬像素鏡頭、TrackID辨識曲目、最高支援4GB卡、音樂節奏閃燈<br> 第3季推出，售價未定</p></body></html>