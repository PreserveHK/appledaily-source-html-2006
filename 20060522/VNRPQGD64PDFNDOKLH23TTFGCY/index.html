<html><header><meta charset="utf-8"><title>　　唔認癌病復發　馬力：亂噏！ - 李八方</title></header><body><h1>　　唔認癌病復發　馬力：亂噏！ - 李八方</h1><p>噚日有報紙話前年患上結腸癌嘅馬力，最近嘅脈象同免疫力指數轉差，瀕臨癌病復發邊緣，𠵱家正喺廣州療養，嚇咗好多人一跳，紛紛打電話問候馬主席。<br> 馬主席一聽咁嘅新聞就大叫「亂噏！」佢話自己嘅脈象同免疫力指數唔係幾好，所以要留喺廣州check吓先，但就肯定唔係報紙所講，話就嚟癌病復發咁嚴重。至於要留院幾耐，佢都答唔到，只可以做個乖病人，一切聽從醫生吩咐，搞掂晒先至出院。<br> 查實馬力最近整傷咗肩叢神經，搞到左手乏力，只有三隻手指可以輕輕郁吓，要繼續做物理治療。佢仲話自己咁嘅情況，都係因為喺香港太忙，少休息之故，𠵱家就要趁機唞唞喇，所以短期內佢都唔會返香港。馬力仲託八方同大家講句多謝關心，叫大家唔使擔心。<br> <br> 傳真︰2623-9278<br> 電郵︰pf_lee@appledaily.com</p></body></html>