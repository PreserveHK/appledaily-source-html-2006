<html><header><meta charset="utf-8"><title>三星中港通玩手寫　鬼畫符都認到</title></header><body><h1>三星中港通玩手寫　鬼畫符都認到</h1><p>記得一、兩年前，喺國內相當流行嘅雙插卡手機，每次水貨到港，反應都相當冷淡！但睇番近年，愈嚟愈多港人開始北上讀書、打工，甚至結婚組織家庭，惟有強勁嘅手機分唇，先滿足到佢哋！最新一款雙卡機W399，同樣由SAMSUNG一手包辦，跟以往唔同嘅係，今次新加入鍵盤區手寫識別，只需一隻手指，即可任意書寫，用嚟與中港兩地朋友SMS一餐，夠晒Easy！<br>記者：陳國輝<br>攝影：楊錦文<br>ImageGirl：Joey</p><p>其實所謂雙插卡，就係機背位插入兩張SIM卡咁解！為方便兩頭走嘅人士，其中一條卡槽通常會放入本港GSM卡，另一條卡槽則放入大陸GSM或者中國聯通嘅CDMA1X卡；只要返到內地，手機便會自動切換成大陸網絡，免除人手換SIM卡嘅麻煩！但比較GSM手機嚟講，由於機價太昂貴問題，以及CDMA1X嘅網絡分布未完善，以致雙卡機仍屬小圈子玩意，一直Hit唔起！</p><p>識別簡體夠準繩</p><p>𠵱家香港、內地都咁Hit玩SMS，內置手寫功能當然更受歡迎！W399與早前摩記嘅A732咁配備鍵盤區手寫輸入，唔使篤住個芒寫字，而係當開啟新短訊之後，下方Keypad會變成一塊手寫板，直接用手指書寫就搞掂，連Stylus都慳番！小記試玩時仲發現，就算寫到張天師鬼畫符咁，手機依然識別得出，即使認唔到，亦有近似字搭夠，唔會減慢書寫速度。雖然A399只支援簡體中文輸入，不過睇繁體字就絕無問題；對經常北上嘅用家嚟講，書寫「大陸字」應該冇難度啫！</p><p>影相快門反應快</p><p>娛樂分唇並非雙插卡手機嘅賣點，但係影相、聽歌都有齊，交足晒功課！機軸處配備基本嘅130萬像素鏡頭，雖然要人手擰前擰後先玩到自拍，亦總算實用；值得一提係一般㩒完掣要等一、兩秒先聽到「嘟」一聲，但係佢快門反應超快，幾乎係同步嗰隻！影完之後，仲可以經圖像編輯器，將原來嘅相片改頭換面，例如增強白色、製造模糊效果等，算係有板有眼！至於音樂方面，就支援有歌詞顯示嘅MP3歌，更抵死佢仲內置咗睡眠時間掣，驚你會聽聽吓瞓着覺咁，好盞鬼！</p><p>PROFILE</p><p>制式：CDMA1X/GSM三頻<br> 體積：93×55×20mm<br> 重量：90g<br> 屏幕：26萬色芒<br> 主要功能：雙插卡制式、鍵盤手寫輸入、納米銀機殼、130萬像素鏡頭連補光燈、藍芽、MP3播放器、內置57MB記憶體、gpsOne定位技術<br> 售賣點：創意（23934568）</p><p>同場加映：E870雪白nano</p><p>三星呢部僅支援GSM嘅三頻機，功能都係影相、聽歌及插卡嗰幾味，但採用甚少見嘅長方形設計，機面白雪雪兼成塊鏡咁平坦，長闊度只係比iPodnano多出3mm及2mm，真係學足蘋果嗰種簡約主義喎！</p><p>規格：GSM三頻、26萬色芒、130萬像素鏡頭、T-Flash記憶卡、藍芽<br> 售賣點：T-OneMobile（26289090）</p></body></html>