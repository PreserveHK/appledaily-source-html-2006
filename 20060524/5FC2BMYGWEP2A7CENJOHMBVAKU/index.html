<html><header><meta charset="utf-8"><title>爆機狂迷：DQFF明星再度埋牙　爭做百萬富翁</title></header><body><h1>爆機狂迷：DQFF明星再度埋牙　爭做百萬富翁</h1><p>齋聽Game名，《DQFF大富翁》好似幾古怪咁，其實佢係SQUAREENIX喺日本相當有名嘅桌上遊戲系列最新作，以大班《DQ》《FF》明星角色為賣點。唔單止啱RPG死硬派玩，就連平時鍾意玩大富翁或者飛行棋嘅機迷都好適合，今次PSP版仲可以連線對戰㖭，拎嚟同班Friend互抽隨時可以玩成個晏晝，抵玩非常！<br><br>文：陳福榮</p><p>呢隻遊戲正式名稱為《DQ&amp;FFinItadakiStreetPortable》，玩類似大富翁嘅日本傳統棋類「雙六」，其實兩者有好多地方都幾相似，如果有玩開《桃鐵》或者《人生遊戲》嘅朋友應該會較容易上手。遊戲目的係要不斷向前移動同賺錢，途中可以買入踩到方格嘅資產，當成功繞圈一周就可以喺銀行度領取獎金，圈數同資產愈多拎嘅錢自然會多啲，只要是但一個參加者達至某個銀碼就算完成比賽，又或者最尾鬥總資產值甚至係最快行完指定圈數亦可，勝出條件任你Set。當然除咗最基本要有嘅技術之外，想容易取勝就真係好講運數，畀你每Turn都擲一點咁就蛇都死啦！</p><p>充滿兩大RPG特色</p><p>話明係《DQFF大富翁》，呢隻Game固然係用《DQ》同《FF》嘅特點做生招牌，登場人物全部係大家熟口熟面嘅經典角色，譬如近期憑《太空戰士：天子再臨》再次大Hit嘅古蘭特、迪花、錫菲羅士等，此外仲有新鮮滾熱辣《FFXII》嘅范恩、雅雪、巴夫利亞和花蘭等，加埋歷年《DQ》當紅名角真係數都有排數。此外所有版圖都別具心思，好似《DQI》座拉達托姆城、《DQVIII》嘅大風車迷宮甚至《FF》名物飛空艇同魔列車都有，擁躉睇見都會報以會心微笑。<br> 至於其他要素方面，有唔少取自兩大RPG嘅別致點子，例如踩中賭場方格就可以大賭一番，拉吓老虎機或者喺鬥技場進行互片，加上取材自著名怪物嘅特殊卡片，靠佢哋隨時可以轉扭劣勢呢！</p><p>在街上快速分勝負</p><p>假如有玩過PS2版，就應該知呢隻遊戲玩親坐底都要一兩粒鐘，咁搞法部PSP冇電都未能分出勝負，到時真係無癮至極。如今佢俾你事先Set好晒特定狀況嚟玩，一開波就能夠瘋狂買嘢盡快掃場，咁嘅話唔使兩嘢又搞掂一局，認真爽手快趣，校快個流程最啱係同朋友連線對戰嗰陣使用。之不過單打又有咩特別花臣？據知喺「景品交換所」可以畀錢買各角色嘅追加等級，最勁嘅S級絕對唔係人咁品，加埋仲可以儲角色嘅圖鑑說明，齋儲人同儲電腦等級已經好多嘢玩，計起嚟仲抵玩過上隻PS2版！</p><p>歷代作品小回顧</p><p>《ItadakiStreet》系列今年剛好踏入15周年，選擇響新世代手提機推出呢款紀念作都算係好貼切。事實上雖然佢出咗咁多年，之前都只係出過5集，除咗頭炮紅白機版外其餘都係Enix（SQUAREENIX前身）發行，咁多年嚟都幾受日本玩家歡迎，無他嘅，製作人係極有名嘅《DQ》之父堀井雄二，點都有番咁上下質素嘅；當然香港人接唔接受「雙六」就係另一回事咯。而呢個系列要令本地玩家較為熟悉，都要數到前年年尾嗰集PS2「DQFF大富翁Special」，今次PSP版係以佢作為藍本大幅改良而成，故此整體上經已去蕪存青，差極都有個譜。</p><p>PROFILE</p><p>遊戲類型：TAB<br> 對應機種：PSP<br> 遊玩人數：1至4人<br> 開發廠商：SQUAREENIX</p></body></html>