<html><header><meta charset="utf-8"><title>林基車之罵戰：醉酒揸車等同揸刀斬人！</title></header><body><h1>林基車之罵戰：醉酒揸車等同揸刀斬人！</h1><p>卓、Chris，今日我唔想同你哋鬧交住，因為我想痛罵一啲明知自己飲酒飲到醉醺醺，都仲要走去揸車嘅人！如果早兩日大家有睇新聞，都會知道有一位不負責任的醉酒司機，開着它的大馬力豐田AristoV300跑車，途經何文田衞理道時高速越過對面行車線，跟反方向嘅一部的士相撞，因而令兩車嚴重損毀外，也令的士上的司機跟乘客傷重死亡。恕我多口問句，究竟呢位醉酒駕駛嘅司機，喺開車前有無諗過自己係咪真係可以操控汽車，若果自己都覺得係唔可以揸車的話，點解仲要去揸車，而唔去搭的士呢？咁做唔單止會危害自己及車上乘客的安全，跟揸住把牛肉刀周街斬人有咩分別，輕則令人受傷，重則可以令人死亡，既然明知咁做係好危險，但係點解仲要去做啲損人不利己嘅事呢？<br>另根據法例規定，醉酒駕駛屬於刑事罪行，若駕駛者被警方懷疑酒後駕駛，並在呼氣測試中驗出每100毫升呼氣中含有超過22微克酒精，即屬酒後駕駛，一經定罪最高可被判罰款$25,000及入獄3年，而肇事車輛所投保的保險公司，也有權因駕駛者酒後駕駛而即時終止有關保單，並不會對任何人作出賠償。所以小弟喺呢度奉勸大家一句，飲咗酒真係千祈唔好揸車，免得害己害人！<br><br>記者：鄭達基</p></body></html>