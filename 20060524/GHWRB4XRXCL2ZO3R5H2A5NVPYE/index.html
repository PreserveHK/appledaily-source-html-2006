<html><header><meta charset="utf-8"><title>8人交織4故事　梗有1段要你喊</title></header><body><h1>8人交織4故事　梗有1段要你喊</h1><p>早兩年睇過曉格蘭特套《真的戀愛了》，全片流露愛的感覺，相當之感人。到今日睇有韓版《真的戀愛了》之稱嘅《真的愛你》，單看主角們個個含住泡眼淚嘅宣傳照，心裏有數怕且唔會笑住離場；由8個人物4段故事交錯而成；有愛情，有親情，原本輕鬆的情節去到尾段突然一轉，死的死，散的散，預咗喊住收場，但估唔到去得咁盡，自問眼淺，唔該，捧住盒紙巾睇！<br><br>記者：招佩珊</p><p>總覺得韓國愛情片特別煽情，慘得嘅慘，悲得嘅悲，唔係失憶就係患癌症，梗係搞到人喊到收唔到聲。或者，因為韓國製作人深信愈喊愈賣座，呢個韓國嘅賣座方程式，好似《真的愛你》嘅宣傳語：「讓悲苦，對照甜美，以失戀，證明愛過。」</p><p>愛情小品節奏明快</p><p>《真的愛你》被譽為韓版《真的戀愛了》（LoveActually），同是以幾個故事串連起幾個人物，不過《真的戀愛了》戲中人都分別喺聖誕節前後遇上愛情，是Sweet到爆嘅愛情小品，而《真的愛你》就無一個古仔係開心結局，導演實行要你好似宣傳照啲主角咁，流住兩行眼淚。<br> 8個人物4段故事，原為4個無關嘅古仔，但透過其中兩位主角嘅姐妹關係，加上穿插一、兩幕主角們巧被安排嘅同場出現，令故事變得有連貫性。當中3段故事講愛情，鄭雨盛飾演嘅消防員有膽冒死進火場，卻無勇氣向女友秀貞（林秀晶飾演）求婚；而秀貞妹妹秀恩喺遊樂場工作，邂逅街頭畫家；至於車太鉉就創業討女友歡心，做咗掟煲專家幫人掟煲替自己箍煲。《真》整體節奏明快，開頭至中段情節輕鬆，講述呢3段愛情時亦不乏笑位；好似鄭諗住用手語同秀貞講我永遠愛你，點知被未來姨仔秀恩戲弄，教咗句「俾我摸你個胸」，當然激怒女友。</p><p>尾25分鐘谷悲情</p><p>輕輕鬆鬆睇咗一個鐘，尤其是秀恩暗戀畫家嗰段睇得最開心，但實情係唔使旨意有HappyEnding。4個結局谷埋喺臨尾25分鐘一個接一個開估，每睇完一個Ending只會含住泡眼淚，最後成串眼淚收場。<br> 筆者甘願被人話膚淺都要講，留意《真》某程度係因為有《雛菊》同《抱擁這分鐘》嘅鄭雨盛，以及《假如愛有天意》嘅李基宇兩位靚仔。而扮演啞女秀恩嘅新敏娥最突出，其實筆者喺舊年追韓劇《這該死的愛情》已經留意佢，今次單靠眼神同身體語言，難度高但表演出色。仲諗住喺Bonus可以睇吓佢哋有乜蝦碌鏡頭，可惜只得幾頁演員簡介、預告片同相片集，真孤寒！</p><p>區碼：3區<br> 音效：dts韓語、粵語<br> 字幕：繁體中文、英文<br> 發行：安樂影片<br> 售賣點：DVDPro（23326326）　　<br> 地址：旺角奶路臣街6E德發商場地庫B4舖</p></body></html>