<html><header><meta charset="utf-8"><title>Wii未能一統天下</title></header><body><h1>Wii未能一統天下</h1><p>全民期待任記Wii登場，唔單止電腦男急着想試其體感玩法，大量利好消息更令機迷一面倒倒向任記陣營，最開心梗係電腦男嗰位女波士，佢出晒名「任記之死忠」，仲咬牙切齒咁大叫：「任天堂返嚟啦！」的而且確，任記今仗着實成功，Wii未出已搶盡風頭攞晒分。電腦男噚日講過Wii嘅優點同各大開發商嘅憧景，今日就講吓相反嘅睇法，唔係電腦男特登唱反調，老任Fans唔好咋型住，不過抽離啲睇，Wii的確未夠條件統一天下！</p><p>部份機迷追求畫面</p><p>最簡單一個論點，就係Wii機能有限，玩吓卡通風格遊戲，又或運動一類嘅Game還可以，但你能想像《FFXIII》、《MGS4》、《BioHazard5》能推出Wii版嗎？（女波士按：乜你唔知GC《Bio4》靚過PS2版好多咩？）當然，係人都知遊戲最緊要好玩，不過畫面要求只會愈嚟愈推高，一定唔會往回走，始終有大堆機迷追求畫面真實性，這的的確確限制了Wii嘅統戰能力，情形就同NDS及PSP一樣，Namco夾硬在NDS推出《RigdeRacer》，結果只落得貽笑大方收場。</p><p>揮動手掣100小時</p><p>電腦男第二個論點，就係Wii嘅體感手掣。揸住手掣當劍、球拍用，意念真係幾新鮮過癮。但面對如電腦男一類嘅「煲Game王」，打隻RPG閒閒哋要百幾粒鐘，唔係全程揮手斬敵呀？好攰啫！當然，廠方會讓玩家關閉體感功能，但用回普通手掣煲Game，咪即係廢咗Wii嘅最大賣點！<br> 總括一句，Wii嘅創新及售價（估計在200美元內），肯定能為任記爭回不少MarketShare，但單靠遊戲性打敗PS3、XB360而統一天下，難矣。	<br> <br> 明日預告：PS3之長期抗戰</p><p>唔滿意電腦男論點？3大主機好多意見不吐不快？即管電郵畀我哋暢所欲言！</p><p>來稿要點：<br> ＊成功刊登稿件之作者，將獲贈遊戲精品。<br> ＊稿件字數不可超過500字，本欄有絕對刪改權。<br> ＊每段稿件請集中評論，歡迎多段式投稿。<br> ＊稿件可電郵至itpage@appledaily.com<br> ＊來稿請附筆名、聯絡方法等簡單個人資料。</p></body></html>