<html><header><meta charset="utf-8"><title>Hea：日版Birkenstock多個老鼠頭貴5嚿</title></header><body><h1>Hea：日版Birkenstock多個老鼠頭貴5嚿</h1><p>實在敢講一句，只要你愛上Birkenstock的話，家中一定起碼不止一對，密頭的要有一對、單帶的涼鞋又要有一對、夾腳趾的涼鞋又好似不可缺少……令你愈買愈上癮，每季出新款之餘重玩埋Crossover，食正你花心性格的死穴，呢兩季就搭上潮流大使米奇推出特別版，不過貴成5嚿水，你搶唔搶？<br>記者：黃藹瑩<br>攝影：周旭文<br>Model：Yannie</p><p>米奇Fans必搶！</p><p>大概由10多年前潮界Vintage興起開始，古着米奇Tee成為一眾潮人標記，之後個個品牌都攞呢隻小老鼠來玩Crossover，從此它不再是卡通人物咁簡單，而每次跟它發生關係的品牌都例必升價10倍，而且被搶購一空。今次輪到德國涼鞋大佬Birkenstock，FamilyLine中派出由日本生產為主的Tatami系列同米奇搞個Crossover，共推出2款限量版Tatami×DisneyDenim夾腳趾涼鞋，過千元一對實在唔平，而且貴過普通版夾腳趾Tatami（$690）成$560！唔係米奇Fans的小記實在唔捨得；Hardcore米奇Fans可能早知去年在日本已推出Tatami×Disney版Comics款夾腳趾涼鞋，可惜當時香港代理並冇入行貨，要入貨有一定難度，好在今年終於返貨，再加上首次曝光的06年版，Fans們請快手入貨！</p><p>拖鞋款平一嚿水！速掃！</p><p>各位Birkenstock的用家唔知有冇留意到今年Birkenstock系統的Madrid（單帶款）同Gizeh（夾腳趾款）的價錢都比上年平咗成嚿水，小記初時見到個價錢都以為是自己眼花，據了解，「德國Birkenstock總公司價錢有所調整，希望以推廣價吸引更多人感受Birkenstock的舒適。」這樣的講法雖然老套了一點，不過吸引力又真係大喎，大家見佢突然冧價唔使怕買錯假貨喇。</p><p>BlingBling閃石最Sharp</p><p>相信一眾型女在炎炎夏日都少不免以MiniSkirt同HotPants上陣，一對BlingBling涼鞋又點少得？Birkenstock受歡迎，多少係因為佢款式夠多，咩類型的人都一定搵到自己的CupofTea，你嫌呢個款式太過浮誇？Sorry，我認為佢再閃啲就仲好！</p><p>日本版明抄LV？</p><p>Tatami係Birkenstock家族入面較貴的一條Line，部份是MadeinJapan的日本版，無論是用料同鞋款的設計方面都同Birkenstock家族的其他系列有分別，部份設計更貫徹日本一向玩嘢的作風。其中呢款TatamiVirginWhisper唔知係致敬定抄襲呢？個Pattern似足03年LV×村上隆的彩色Monogram！</p><p>Shoplist：<br> （a）Oldies（25758775）銅鑼灣耀華街28號1/F<br> <br> （b）Sweetland（31884569）銅鑼灣地帶2/FShop276<br> （c）Birkenstock（31889232）尖沙嘴海運大廈226舖</p></body></html>