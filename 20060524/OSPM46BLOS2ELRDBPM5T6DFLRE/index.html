<html><header><meta charset="utf-8"><title>食環處：潮州糭搶得喇！Gimmick滷肉糭跑贏</title></header><body><h1>食環處：潮州糭搶得喇！Gimmick滷肉糭跑贏</h1><p>每逢端午節，都會令我諗起阿媽嘅homemade靚糭，近日竟然俾我尋回昔日令人懷念的糭味，唔係阿媽復出包番糭，而係一班潮州鄉里端午包糭解思鄉愁，又將靚糭同街坊分甘同味，嗰份溫暖就令我好似再食到阿媽包的糭一樣。<br><br>記者︰方綺君<br>攝影︰林栢鈞、陳陶鈞<br>Model︰Cat、Jerry&amp;Winnie@Salvador</p><p>來自潮州的人情味</p><p>平日的聯合興，日間是潮州粉麵店，夜間主打大牌檔小炒。聯合興的上上下下都是潮州人，份屬鄉里，關係十分密切，正正因為這個原因，每年都會包潮州糭，以解各位潮州人的思鄉愁。「因為潮州人鍾意食豆同花生，所以聯合興的紅豆糭和綠豆糭會在糯米中混入了大量紅豆、綠豆和花生。」混入多花生同豆的糭口感非常豐富，半肥瘦的五花腩入口即溶。（老闆你1日包幾多糭？）「哈哈，我唔識包糭㗎！都係啲鄉里幫手！」老闆陳登賢是正宗潮州人，說話帶點鄉音但非常友善。「有時熟客嚟到，我會送啲糭畀佢哋，大家街坊無乜所謂。」在店中工作的鄉里娥姐話︰「今年我哋仲新創鮑魚冬菇糭，潮流興健康嘛！」娥姐全程同我講解點包糭，同老闆你一句我一句，對小記同攝影哥哥好熱情，臨走仲送咗幾隻糭畀我哋，嗰一刻突然間有衝動做樂富街坊㖭！</p><p>聯合興食館（23372038）<br> 地址：九龍樂富中心為食街4樓<br> 註：需2日前預訂</p><p>無肥肉都咁好食</p><p>位於深水埗北河街街市附近的生隆餅家，每逢端午節才會做糭，由於老闆黃生是台山人，做的當然是台山糭。不過睇用料和賣相都和其他糭無異，店員何小姐話︰「台山糭實淨啲！」我卻發現這裏選用的肉無肥膏，是愛健康怕肥人士之選。生隆日用40至50斤糯米包糭，日日賣清，新鮮烚好的糭至受街坊歡迎，小記拍攝當日就見到有位女街坊掃走一打新鮮出爐的糭，手快有手慢無。若果咁唔好彩買唔到糭，生隆亦接受預訂，數量多少不拘。</p><p>生隆餅家（23601359）<br> 地址：深水埗北河街68號地下<br> 營業時間︰7:00am-10:00pm</p><p>老手試食新糭類</p><p>除了傳統的糭，市面上亦有不少新「糭」類出售，有的真是騎呢到你唔信，好似「咖喱牛腩糭」、「瑤柱燒鴨糭」，嘩！真是你想到的都可放入糭做餡料，不過味道怎樣？如果得小記一個評分好似有欠公平，不如等高人出馬，他們1句勝過我講10句啦！</p><p>吳永皓師傅Profile：</p><p>和暢之風行政總廚，做懷舊客家菜和廣東菜至耍家，他的專訪報道多到可以當牆紙貼。近期威水史是於05年參加新城財經台主辦的「食神爭霸戰」中，分別於海鮮、豬牛羊及粥粉麵3個組別獲得食家美味推介大獎。</p><p>朱太Profile︰</p><p>入廚26年，煮餸好味到養到3個仔女肥肥白白。閒時會親手包糭，端午節更加為應付各方親朋好友成群伸手要糭而煩惱。</p><p>美心豐味滷肉糭</p><p>肥瘦比例均稱的腩肉，先以秘製醬汁浸泡，再配以金黃油潤的鹹蛋黃一起蒸煮。醬汁滲透於糯米飯中，與甘香惹味的腩肉和鹹蛋黃，成為美妙的配搭。$38/隻（b）<br> <br> 吳師傅︰「好夠味！係咁多隻當中至好食，米又香，肉又香，糯米又煙韌。」<br> 朱太︰「糯米入口好煙韌，正！」<br> <br> 總評分︰★★★★★</p><p>金裝八寶糭</p><p>八寶糭內的八寶有鹹肉、金華火腿、冬菇、瑤柱、鹹蛋黃、蓮子、紅豆、豬油，咁多料用糯米包住，蒸完打開立刻香氣四溢。$80/1套2隻（c）<br> <br> 吳師傅︰「糯米軟硬適中，好入味。」<br> 朱太︰「雖然多料，但係唔會覺得隻糭散，無糯米包唔住餡嘅情況發生。」<br> <br> 總評分︰★★★★</p><p>XO醬原隻鮑魚糭</p><p>以翠亨邨招牌秘製XO醬，用瑤柱、火腿、蝦米、指天椒及肉鬆等材料製成，加入了2隻十八頭鮮鮑魚，豐盛之中滲出一絲絲香辣味道。$58/隻（e）<br> <br> 吳師傅︰「可能太多料嘅關係，個糭本身又唔夠大，好似糯米包唔晒料咁，唔合比例。」<br> 朱太︰「但係咁多料加2隻鮑魚仔都好抵食。」<br> <br> 總評分︰★★★1/2★</p><p>金桔鹼水糭</p><p>採用一級糯米及鮮製金桔茸製成，金黃晶瑩中散發淡淡果香，再以芳香蜜味的金桔醬伴食，清甜淡香而不膩。$30/隻（e）<br> <br> 吳師傅︰「我覺得太甜，雖然用金桔代替蓮茸，但係始終係蓮茸香口啲。」<br> 朱太︰「糭配金桔味道幾好喎，點埋金桔醬味道又唔同啲，但都覺得傳統蓮茸梘水糭味道好啲。」<br> <br> 總評分︰★★★</p><p>咖喱牛腩糭</p><p>牛腩麵大家食得多，包入糭做餡料會有甚麼新火花？新口味咖喱牛腩糭用了尼泊爾咖喱燜牛腩，包入糯米入面。$48/隻（f）<br> <br> 吳師傅︰「咖喱牛腩襯糭意念幾好，可惜咖喱牛腩味唔係好夠！」<br> 朱太︰「糯米入口尚算煙韌，不過食唔出牛味。」<br> <br> 總評分︰★★★</p><p>瑤柱燒鴨糭</p><p>燒鴨代替傳統鹹肉，加上栗子和瑤柱，別有一番風味。$48/隻（f）<br> <br> 吳師傅︰「可能煮得太耐，肉質有點似金華火腿，同埋味道似糯米雞。」<br> 朱太︰「糯米好好𡁻，栗子同瑤柱好入味好腍。」<br> <br> 總評分︰★★★</p><p>清甜圓肉香蓮紫米糭</p><p>以高纖維的黑糯米配以紅棗、生曬龍眼肉、豆沙及蓮子，健康美味清而不膩。$42/隻（d）<br> <br> 吳師傅︰「紫米太硬唔似糭，落肚感覺唔好。」<br> 朱太︰「太甜喇！不過都幾新奇吖，可能點椰汁食味道會唔錯。」<br> <br> 總評分︰★★</p><p>花蜜無花果梘水糭</p><p>全新的梘水食法，無花果有化痰、清潤的功效，能化解糯米的膩。以無花果取代甜膩及高糖份的蓮茸，並以桂花蜜汁代傳統糖醬和砂糖，完全符合健康原則及夏天的清新口味。$42/隻（a）<br> <br> 吳師傅︰「糯米太腍，如果口感實淨啲會好啲，無花果味都可以再出啲。」<br> 朱太︰「入口唔夠煙韌，我唔係咁鍾意無花果嘅味道。」<br> <br> 總評分︰★★</p><p>店舖資料</p><p>（a）欣圖軒	（27211211）<br> 尖沙嘴香港洲際酒店地下<br> <br> （b）美心西餅	（21011333）<br> <br> （c）北京樓	（28458452）<br> 金鐘太古廣場地下底層003號舖<br> <br> （d）帝苑餅店	（27332045）<br> 尖東麼地道69號帝苑酒店地下<br> <br> （e）翠亨邨	（23762882）<br> 尖沙嘴彌敦道132號美麗華商場地下<br> <br> （f）帝都糕餅店	（26943886）<br> 沙田白鶴汀街8號帝都酒店3樓</p></body></html>