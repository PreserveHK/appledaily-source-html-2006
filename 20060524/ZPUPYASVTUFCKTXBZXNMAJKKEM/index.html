<html><header><meta charset="utf-8"><title>朱洪武登基 - 左丁山</title></header><body><h1>朱洪武登基 - 左丁山</h1><p>香港人到泰國曼谷旅行，十居其九都到四面佛拜一拜，裝香稟告。你睇吓，四面佛重光歸位之日，狄波拉謝賢等人幾神心，臨場迎佛，連泰國總理他信都同拉姑握握手。<br>泰國人嚟香港又點？原來佢哋都知有黃大仙、車公廟。靚女經理H留學美國，認識唔少來自東南亞嘅同學，上星期連續有泰國同學，馬來西亞同學到港一遊，一個話要到黃大仙，一個要到車公廟，經理H於是做咗導遊，帶同學去拜神求籤，一切入鄉隨俗，標準動作做齊。泰國女同學求到一支黃大仙靈籤，問姻緣，經理H嘅中文係「衞斯理」級（佢睇晒一百本以上嘅衞斯理小說），對古文不求甚解，揸住張籤，唔識向泰國女同學解畫，於是請解籤檔女士解籤，女士話：「呢支籤嘅古人係朱洪武登基，上上籤也，拍拖結婚，打風打唔甩。」女同學大喜，即刻走番入黃大仙祠，裝多幾支香，多謝神恩。</p><p>經理H打電話嚟問左丁山：「呢支籤係唔係掂梗呢？問吓你攞secondopinion。」左丁山諗咗一諗，對經理H講：「如果係男士求得此籤，姻緣應該掂到加零一。朱元璋登基做明朝開國皇帝喎，行運行到頂峯，後宮佳麗三千，東宮西宮娘娘任佢揀，梗掂啦！但係女性求得此籤，唔多恭喜，譬如佢嘅男朋友做咗皇帝，美女任揀，你話幾花心呢，做咗東宮娘娘，偶一不慎，都可以打落冷宮也！」經理H唔多高興：「你潑冷水喎，點話畀女同學聽啫！」<br> 左丁山有話直說啫。經理H向女同學婉轉解釋，卒之女同學幾乎喊咁口話：「男朋友因為事業成功，屋企有錢，最近的確係俾幾個女仔追，我都驚驚哋！」<br> 驚都冇用，姻緣天註，不可強求。唔講玄學靈籤講現實，現在嘅男女關係，並非單向發展，不以男人為重心，女人亦有事業計劃，如男女之間嘅職業/事業發生時間衝突（彼此都忙）或地緣衝突（男嘅調上海，女嘅唔願辭去香港份工），你話邊個就邊個吖？男人梗係想搵個聽自己話，當自己係皇帝嘅女仔啦（呢，上海北京有大把呢類美女，最易搵）！所以讀飽書，想創一番事業嘅女性，結婚唔易㗎。</p></body></html>