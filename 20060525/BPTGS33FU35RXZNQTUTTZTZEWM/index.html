<html><header><meta charset="utf-8"><title>車路事：利慾薰心3萬2升級士扑版</title></header><body><h1>車路事：利慾薰心3萬2升級士扑版</h1><p>「40萬買部旅行車，無興趣。吓！有嘢換？咁又唔同。新Saab好似隻可愛熊貓，無敵車廂，加錢可換跑車底盤、Turbo馬力和賽車軚盤等賽車元素。哎吔！好抵喎。」<br><br>記者：黃婉冰<br>攝影：周旭文<br>Model：Va</p><p>「使錢觸覺話我知，畀多$32,000，就有更高享受和更佳的設備，好合理。」<br> <br> 我知，買車唔同買棵菜，唔可以有着數就利慾薰心，但今次紳寶以$32,000換購OptionalPackage變Sport版，聽落幾吸引，Package包括17吋胎軨、司機位手枕、Bi-Xenon頭燈、CruiseControl、手枕連杯架、電腦記憶座椅、天窗、內置皮座發熱系統、電腦行車資料系統等（原價$65,000）。</p><p>「女人一樣鍾意跑，『一顆野性的心』係㩒唔住，不過唔係快，係跑車樣，9-5Wagon性能好跑得，操控和乘坐感很舒適！」<br> <br> 人愈大，揸車愈耐，變得實際又鍾意向難度挑戰，以前鍾意揸細車，貪佢易睇位又易泊位，但一顆野性的心已不甘於揸部小車仔甚至房車，開始轉移大型4驅車同旅行車，揸出街唔跑得都嚇得，有姿勢有實際。<br> 新車加了不少跑車元素，講真，對我來說，跑唔跑車無咩所謂，買旅行車最緊要係夠力同高「容量」，個樣見得人。以概念車9X為設計概念的新版9-5無令我失望，個跑樣揸出街都幾夠殺。</p><p>「1肥3瘦全天候去旅行，司機揸得興奮，後座坐得開心。」<br> <br> 轉用跑車底盤，馬力加大35匹，有埋半自動波，由灣仔駛去石澳，遇上傾盆大雨，起初有少少怯，結果愈揸愈放，雖然馬力220匹，但操控唔見太難，見彎入彎，速度明顯比上一代有進步，尤其是選用SportMode，行車速度較爽快，最啱性急又躁狂嘅我，試埋個+/-波，簡單就手，但我還是較喜歡用波棍，型啲嘛。<br> 試揸過，試做乘客，後座空間不錯，幾舒服，但略嫌杯架數量唔夠，所以一定要加錢買埋Optionalpackage嘅手枕杯架，如果唔係就只得前座1個咁大把，作為旅行車，呢個咁重要嘅元素都欠奉，有點令人失望。</p><p>「尾箱深又大，超市Shopping、帶狗去玩一架搞掂晒。」<br> <br> 買得旅行車，十居其九睇中佢夠大……個車尾箱，我都唔例外，所以尾箱唔夠大的話，就算曉飛都係唔合格！9-5Wagon單單是車尾箱已經合格有餘，夠深又夠闊，平時去超市入貨，唔使拍低後座座椅都可以放幾大袋，遇啱要帶狗、載大量貨物，拍低後座座椅一樣掂，加上後座座椅設計夠靈活，1個女仔都「舞」得掂。當然，巨型尾箱換來是長長的車身，無可否認，剛上手時，車身長確是泊位時的死穴，但揸車都係講工多藝熟，操得多就自然上手！</p><p>Saab9-5Wagon2.3TurboVector</p><p>引擎：2290c.c.直4DOHC16VTurbo<br> 扭力：31.5kgm/1800-4500rpm<br> 馬力：220ps/5500rpm<br> 傳動：5前速半自動波<br> 車輛提供：合朗汽車（28383371）<br> 車價：$419,900（連Package）<br> 首期：$44,592（連首年牌費及保險）<br> 利率：5.75%<br> 每月供款：$10,284.5×48期</p></body></html>