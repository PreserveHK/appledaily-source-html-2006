<html><header><meta charset="utf-8"><title>數碼影音：LEICA情意結$4,300償心願</title></header><body><h1>數碼影音：LEICA情意結$4,300償心願</h1><p>相信LEICA相機係唔少拍友心目中的Dream機，就如愛車之人「畢生只望揸波子」一樣！最近LEICA推出了一個全新平價的DC系列，首作C-LUX1以幾近平民級的$4,300開價，唔使萬萬聲都可以擁有LEICA呢個德國貴族級品牌的相機！不過你有冇咁嘅功力，影一張色彩豐潤欲滴、又帶點暖調的相片，就另計啦！	<br>記者：朱崇德<br>攝影：陳盛臣、朱崇德<br>ImageGirl：Yuki</p><p>LEICA菲林機講緊嘅係萬幾蚊一個齋Body、$8,500一支50mm標準鏡，加上近半年嚟機價升咗20%（走勢仲係升緊），真係令一般平民玩家望而卻步！C-LUX1可算得上其DC系列最平的一部，猶記得去年的D-LUX2入場費講緊要$8,000，C-LUX1以$4,300的賣價，又送512MBSD卡、又送袋，真係叫人望而心動！</p><p>28mm廣角DC仔</p><p>重金屬機頂配純黑機身，設計簡約無多餘按鍵，圓角機身、攞上手有一份重重質感，真係好有LEICAM系的感覺！1/2.5"CCD、600萬像素，唔算得好強，論實用性已是有餘；「靈魂之窗」當然係配置有LEICADCVARIO-ELMARIT鏡頭，光圈都有f/2.8-5.6，光學變焦有成3.6×，等同35mm菲林機的28-102mm，最過癮係相片有超闊屏的16:9、電視標準的4:3及相片標準的3:2設計，影橫度全景相、插電視睇相，還是曬相，一切已經為你準備妥當。</p><p>LCD顏色鮮夠細緻</p><p>機背顯示屏係令筆者愛不釋手之處，雖只是基準的入門2.5"，但20.7萬Pixels真係感覺顏色幾標青、又細緻，以筆者做DC測試多年，佢係除Fujifilm以外，令筆者留下深刻印象的LCD；同行攝記話顏色太艷、太利，好相、差相之別俾佢呃晒！筆者就覺得LCD基本就係Show相俾人睇的工具！不過唯一要彈的，是快門感覺比較遲緩，例如攝記原本想拍Model食蛋撻，點知拍出嚟竟然係食完放低那一刻，以細機仔嚟講，呢個情況都好難避免啦！</p><p>PROFILE</p><p>感光元件：600萬像素CCD<br> 變焦：3.6×光學、4×數碼<br> 顯示屏：2.5"<br> ISO：80至400<br> 記憶體：SD、MMC<br> 電源：專用鋰電池<br> 尺寸：94.1×51.1×24.2mm<br> 重量：132g<br> 查詢：興華拓展（25070369）<br> <br> $4,300<br> （送512MBSD卡及相機袋）</p></body></html>