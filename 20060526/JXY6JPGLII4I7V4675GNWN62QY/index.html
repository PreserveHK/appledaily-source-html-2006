<html><header><meta charset="utf-8"><title>電腦新產品：超強顯示+重低音　Notebook打機勁過XBOX</title></header><body><h1>電腦新產品：超強顯示+重低音　Notebook打機勁過XBOX</h1><p>強玩3DGames，一向係Notebook機種最吃力一項，而NEC新出嘅VERSAP8210，行CoreDuo1.83GHz，已經提供最佳打機環境，而顯示卡更用上現時最強悍的RADEONX1600，加埋靚聲喇叭同重低音，聲畫享受絕可媲美XBOX！<br><br>記者：朱崇德<br>攝影：陳偉強</p><p>現時Notebook市場，可以話由3類用家鼎足而立！DesktopReplacement，只求有得用時，價位靚、性能同重量可以完全不顧；流動用家求輕、求細，最緊要攞到出街周圍碌也；至於P8210就係第3類用家，專係為玩多媒體兼打機而設，所以硬件規格特別頂級，不過可幸價位唔算「太難頂」，$12,990仲要全日製，都算相當吸引。</p><p>3D畫面打機測試</p><p>《Battlefield2》可以話係現時最當紅又高要求的PC遊戲，就算早半年前出機嘅Desktop，好多都俾佢考起！睇P8210的3D效果，冇起角、好順暢，就連陰影都出到，以Notebook嚟講，都可算係相當強喇！另外要一讚揚聲系統，除左右聲道外，機底仲裝設有Sub-Woofer，槍林彈雨、推盡音量都唔見「坼」，以Notebook嚟講，真係幾罕見吓！</p><p>X1600可分享主記憶體</p><p>IntelCoreDuo，可以話集合了Centrino的慳電，同雙核心的高運算力於一身；P8210以旗艦之名，使用上T2400（1.83GHz），不過精髓所在，係佢配搭現時Notebook用最高階的ATiRADEONX1600（128MB）顯示卡！為咗操作上的靈活配搭，佢仲可以分享主機記憶體，勁上512MB！不過原機記憶體只有512MB（最高支援2GB），相信出機時大家無可避免要加RAM喇！為咗令打機時得到最完美效果，顯示屏亦使用了靚仔光面的15.4"SuperShine設計（16:9），不過都係嗰句啦！內置電源時冇咁光、機能亦冇咁快，想谷盡部機12成功力打機，都係插濕電爽好多！</p><p>PCMCIA多媒體遙控</p><p>玩多媒體遙控，好多機都試過；P8210設計細心處，係將之收藏於PCMCIA插槽之內，冇咁易唔見、又唔使特別搵地方擺！而且遙控器仲特別對應內置的《PowerCinema》影音軟件，可以啟動《WinDVD》及專用MP3聽歌/睇相軟件；光碟機使用DVDSuperMulti（雙層式），自我燒錄單雙層DVD、CD，甚至DVD-RAM都冇問題。至於實用性，機身內置802.11a/b/g無線網絡系統及藍芽V2.0，去Cafe隨街上網，以至同手機傳相，都完全冇問題；另外機身仲設有一個ECO慳電模式，如果只是一般上網或文書處理，可以降低處理器的時脈速度，將原本3小時的使用時間，延長至4小時或以上，都係一個相當便利的設計。</p><p>鏡頭背後</p><p>話說NEC喺今次記者會上，仲有一部絕密新Notebook曝光，詳細硬件規格未知，不過特別處係12"型號Notebook重量唔過1kg！據知全機使用特別膠料包裹，可抵受150kg的重量！即場仲搵嚟Model成個人企上去，真係凹都唔凹！超勁！<br> 話說本人是《蘋果》數一數二的「重量」級人馬，原本都想冒死企上去一試佢有幾硬！可惜在場工作人員馬上跳出嚟喝止，真係令人好失望呀！</p><p>PROFILE</p><p>處理器：IntelCoreDuo1.83GHz<br> 記憶體：512MBDDR2<br> 硬碟：80GBSATA<br> 顯示屏：15.4"　<br> 光碟機：SuperMultiDL<br> 尺寸：359×255×25-34mm<br> 重量：2.9kg<br> 查詢：NEC（27955333）</p></body></html>