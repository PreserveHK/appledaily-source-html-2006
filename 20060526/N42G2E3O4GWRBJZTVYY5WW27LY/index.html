<html><header><meta charset="utf-8"><title>數碼影音：富士F30高速照影　嚓</title></header><body><h1>數碼影音：富士F30高速照影　嚓</h1><p>要拍攝飛車落水相，一般人對相機要求梗係快門速度高、機身反應快，單鏡機自然成不二之選。估唔到富士最新推出嘅FINEPIXF30亦可擔此重任，仲係全球首部真正具ISO3200嘅DC，快門可輕鬆提高，飛車相片照樣爽快捕捉。<br><br>記者：許福合　攝影：楊錦文</p><p>最近都有幾部相機推出時以ISO3200作賣點，不過使用上有唔少限制，例如未能用於高解像度，或須開啟特別拍攝模式等，F30就完全無呢方面規限，係一部真正ISO3200相機！</p><p>拍夜景出色</p><p>以往DC仍處於ISO400時，用家雖然都能夠用慢快門加腳架拍攝，不過以細機來講，要隨身帶備腳架，都幾不合常理，加上並非每個環境都適合放置腳架，所以高ISO感光度係有實際需要。富士推出呢部F30，使用第六代SuperCCDHR，解像度高達630萬像素，重點係具備真正ISO3200，即使用家選取最高630萬像素Fine拍攝，亦一樣可以啟動ISO3200。當用上ISO3200拍攝時，會發現使用同一光圈時，快門大約可提高2-3級，可幫助用家由手震區提升至穩定快門拍攝！</p><p>配合進階夜間拍攝功能，F30亦特別提供咗i-Flash閃燈，閃燈強弱會考慮構圖背景，當背景有燈光，閃燈會自動調節令人像比較柔和，想簡單啲，相機內已提供自動、快門及光圈先決、及多種預設拍攝模式，連拍方面表現都唔錯，可每秒2.2張，配合特快1.4秒開機同0.01秒快門反應，對拍攝夜景同快速移動物體，都特別優勝。</p><p>實試夜景王</p><p>電腦男提提你</p><p>ISO，中文解釋即係感光度，亦等於傳統相機菲林嘅感光值。ISO愈高，即代表其「吸光」能力更強，好處係環境昏暗，一樣可拍攝足夠光度嘅相片，舉一反三，提高ISO相對令現場光要求減低，快門速度可更為提升，所以就算日光日白，拍攝飛車、跳水等高速場面，亦可利用ISO去達成高速拍攝。不過高ISO並非無敵，相片「暗渣」位會變得更起眼！理論上愈低ISO值，相片就會愈滑淨。</p><p>車版記者Chris　陰天照影</p><p>抵讚：我成日要喺海外試車，對輕便相機都有研究，試過富士呢部F30，明顯Noise極少，影架黑色AudiA4時天氣唔好，不過一樣無損F30強拍能力，輪拱暗位細微部份都影得清楚。<br> <br> 要彈：微距未夠，例如影「波棍的」或車廂不太方便。</p><p>車版記者阿卓　適合Pan車Shot</p><p>抵讚：對焦和快門反應好快，試影4張相就可掌握到，比我用開部CasioP600好（出名快門Timelag好）。其實用細機仔影「Pan車Shot」（高速行走時相片）係好難，今日仲要天陰落雨，將600萬像素F30感光度提高至ISO400，最後出嚟大相效果唔錯，從大相中可以看到，微粒還可接受。<br> <br> 要彈：如果焦距可以長一點就更好。</p><p>影友蒲點</p><p>想第一時間試玩富士F30，就要留意6月3日舉行嘅FinePixF30高感度攝影分享會暨相片展，參加者可即場試用F30之外，更可獲贈精美紀念品，另外同期富士亦會舉行由業餘攝影師─潘永匡先生嘅個人影展，影展作品大多由FinePixF10及F11拍攝，有興趣不妨去欣賞數碼攝影威力。</p><p>FinePixF30高感度攝影分享會<br>暨相片展</p><p>日期：6月3日<br> 時間：下午3時至5時15分<br> 地點：理工大學N002室林百欣二號演講廳及賽馬會綜藝館大堂<br> 費用：全免</p><p>Onedayinmylife個人影展</p><p>日期：6月3日至16日<br> 時間：上午11時至晚上8時<br> 地點：灣仔集成中心高層商場集成展廊<br> 費用：全免</p><p>PROFILE</p><p>感光元件：630萬像素SuperCCDHR<br> LCD：2.5吋<br> ISO：100至3,200<br> 記憶卡：xD<br> 電源：鋰電池<br> 體積：92.7×56.7×27.8mm<br> 重量：155g<br> 查詢電話：富士（24088663）</p></body></html>