<html><header><meta charset="utf-8"><title>飛短留長：MK髮界10件事　髮型師勁似江湖大佬</title></header><body><h1>飛短留長：MK髮界10件事　髮型師勁似江湖大佬</h1><p>《飛短留長父子兵》收視竟然暫勝《火舞黃沙》，證明小本經營一樣可以砌低大Cast名牌，現實髮型界又何嘗唔係？去旺角飛髮剪襯都係MK頭？如果你有以上想法，唔好意思，你已經Out咗！旺角有大把臥虎藏龍或大打溫情牌嘅資深髮型師、開闢二樓天地Gimmic多多嘅樓上舖，最後當然唔少得劈價收費流水作業式嘅「劈場」，簡單一句──你想要整乜嘢頭，旺角總有間畀到你，而幫你整頭嘅，型格仲似足江湖大佬，分分鐘比你更MK。<br><br>記者：羅灝汶<br>攝影：譚盈杰<br>模特兒：Kelvin、Yani（Salvador）</p><p>何謂劈場？</p><p>劈場用超低價吸引客人，洗吹每次收費大概$40-$50，行內人透露：「劈場可以劈價，因為髮型師人工平，我見過某髮型屋老闆用Headphone臨場細細聲教旗下員工剪髮，呢啲所謂髮型師學一星期剪髮就正式落場，完全對客人無保障。」原來係咁，唔怪得咁多MK場劈得起喇。</p><p>一）大佬10分鐘幫你Set頭</p><p>唔知點解，MK髮型師本身都有個入型入格嘅MKLook！D-Atelier喺龍蛇混雜嘅砵蘭街開檔7日，主理人係硬朗肥師傅David，遠睇黑社會味極重確有幾分旺角大佬Feel，傾落先發覺佢非常友善，兼喺香港髮型界有舉足輕重嘅地位，就連職訓局、教統局都搵佢做顧問：「我做呢行幾十年，下星期會飛去上海擔任一個大型理髮展覽舞台監督，下個月喺香港舉行嘅第30屆亞洲髮型化妝大賽我都係舞台監督，有專業認可資格嘅髮型師，先可以減少業界害群之馬。」佢嘅絕技係10分鐘Set頭，MKLook、高貴Look，你噏得出佢都做得到。</p><p>D-Atelier（23887898）旺角砵蘭街113號B舖</p><p>二）$8,000把鉸剪照用</p><p>咪以為旺角多劈場就無間好嘢，HairDynamic裝修夠Grand絕非一般地踎舖，印喺店外宣傳海報報上面嗰位髮型師叫Tim，相貌同徐克有9成似，一身黑衫都好有大佬Feel，而事實佢的確係大佬，不過係理髮界大佬：「啱啱搬店，主要客源係舊客，𠵱家慢慢吸納緊新客，我間舖其他髮型師都由我一手帶大，大家共事多年，啱啱就有位徒弟仔攞咗髮型大賽冠軍。」論裝修，HairDynamic喺旺角區算一級水準，連用嘅鉸剪都好豪：「全部係一級理髮店專業用嘅日本『光』牌鉸剪，每把起碼$8,000，所以黃毓民、張天愛等名人都幫襯過我。」</p><p>HairDynamic（23320819）旺角洗衣街187號地下</p><p>三）二樓舖必有落地玻璃</p><p>因為租平、地方寬敞，所以旺角衍生好多二樓理髮店，客路主打年輕人，落地大玻璃幾乎係呢類二樓舖嘅指定Icon。有幾分似阿Rain的2048負責人Kelvin話：「儲開客源就唔愁無生意，價錢大眾化就有穩定收入，唔使用劈價手法頂爛市，我哋又肯搞優惠送電話繩、理髮用品、鎖匙扣，回贈客人可以收宣傳效果，總之二樓舖有排做呀。」</p><p>2048（23842048）旺角豉油街21號C1樓前座</p><p>四）劈場玩頂爛市</p><p>一個餅幾廿人分，旺角理髮店多到爆！唔少舖惟有以極低收費作招徠，業內人士稱之為「劈場」，儷舫棟出街嗰兩條價目Banner好誇張，「全日任做」（咁似馬檻宣傳語句嘅？）收$288、洗吹收$20，舖租6萬兼有大班員工，點經營呀？負責人林先生解畫：「薄利多銷囉，客路多數係比較成熟嘅人士（阿伯？）或學生哥，希望靠低價吸引客人，不過我哋唔算劈場，理髮用品一樣係Wella同黑人頭等大牌子。」有無額外收費？「護髮產品有唔同價錢，要視乎客人取向喇。」</p><p>儷舫（23819705）旺角洗衣街135號地下5號舖</p><p>五）靠明星相搶客</p><p>為拉客，少啲噱頭都唔掂，天空之城就明Sell一站式服務加高科技裝修，店內貼滿明星相片，擺明靠明星作招徠。我本人就幾Buy呢間場，每個座位有LCD可以上網睇電視，啱晒怕悶嘅我，店主郭先生話：「我對自己嘅營運手法好有信心，仲諗住喺同區開多間豪裝百幾萬嘅分店，用高質素、低消費留客，只要服務夠好，客人自動會返轉頭。」貼明星相就梗㗎喇，阿Sa都捧場喎，阿SaFans仲唔捧場？<br> <br> 天空之城（27871130）旺角洗衣街175A地下</p><p>六）派傳單</p><p>旺角條條街都有人派傳單，有時接傳單都接到你煩。理髮店都唔例外，仲會派靚女出動，務求派到你肯接為止，傳單有齊價目，希望客人清楚易明。</p><p>七）掛大牌</p><p>基本上間間旺角二樓理髮店都掛超大廣告牌，慌死你睇唔到。</p><p>八）架步喺左近</p><p>無計，旺角係紅燈區，理髮店左近必有色情架步包炒，2048對上有四仔檔，HairDynamic隔籬係富盈華卡拉OK夜總會。</p><p>九）必備電視</p><p>愈來愈多旺角髮理店有電視設備，中下價店多數用大陸牌子，用得起SONY嘅，級數就自不然分到出嚟嘞。</p><p>十）店名老土</p><p>店名好老土，有人夠膽死照抄《風雲》字款做店名，有人改店名叫「傲」，得罪講句都幾老土。</p></body></html>