<html><header><meta charset="utf-8"><title>馮仁昭四圍超：<br>肥媽有線教煮餸無線搞音樂　發達咯</title></header><body><h1>馮仁昭四圍超：<br>肥媽有線教煮餸無線搞音樂　發達咯</h1><p>一向幫有線娛樂台主持《肥媽私房菜》嘅肥媽瑪利亞，最近揸鑊鏟之餘仲擔埋大旗，喺電視台做埋高層，不過，肥媽並唔係喺有線做高層，而係過去幫無綫手，聽落真係好意外。<br> 噚日馮仁昭收到風，話肥媽下個月初會加盟無綫做製作資源部高級經理，馮仁昭打電話向總經理陳志雲求證時，佢承認有咁嘅事：「肥媽過嚟會幫手搞音樂，例如節目配樂同揀主題曲等等，因為呢方面佢好有經驗，所以搵佢過嚟幫手。」</p><p>合約冇牴觸</p><p>馮仁昭知道肥媽同有線仲有合約，但陳志雲話無綫今次同肥媽係幕後員工合約，同肥媽簽嗰份有線藝員合約係完全冇牴觸。<br> 馮仁昭問番肥媽係咪食兩家茶禮時，佢笑住話：「係呀！我同有線仲有一年藝員合約，但我𠵱家簽無綫係幕後合約，唔會有牴觸，我已經知會咗有線，我覺得今次呢個機會幾難得，自己喺音樂發展都成20幾年，都好想試吓。」</p></body></html>