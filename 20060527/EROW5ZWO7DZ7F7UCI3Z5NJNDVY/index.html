<html><header><meta charset="utf-8"><title>一味窩輪：唔睇溢價輸死未天光</title></header><body><h1>一味窩輪：唔睇溢價輸死未天光</h1><p>跟隨外圍股市，港股彈升1.3%。升幅超過3.5%嘅恒指成份股有7隻，佢哋係恒隆地產（101）、信置（083）、新世界（017）、思捷（330）、利豐（494）、網通（906）、裕元（551）。班大帝啲錢流到邊幾隻股，邊幾隻股就升，好難捉摸。就算升前捉正佢哋，都未必能夠透過揸相關C輪搵到真銀，皆因相關正股未必有C輪，或者太少成交，又或者數據唔靚唔敢買。<br> 中石化C輪3813：中石化（386）收4.60元，有1.7%進賬。的確有中石化C輪跟貼正股上升，例如4453，收38仙，升4仙，有30球易手。隻輪7月下旬到期，溢價5.7%，槓桿率12.1倍（有效6.8%），引伸波幅49%。數據正常，跟正股變化合理。<br> 但亦有中石化C輪，未因正股上升而上升，並且幾乎打入10大死火榜。例如3813收8.7仙，散28%；3790收10.3仙，散25%。鬼咩，唔理幾大槓桿率，幾個月壽命嘅C輪，39%同32%溢價，揸落去唔傷勢嚴重至奇。有讀者抱怨，話一啲發行商推介窩輪，有講有效槓桿率、引伸波幅等重要數據，唔知有意抑或無意，偏偏唔提溢價。小心嘞，炒輪唔睇溢價，買着啲幾十巴仙溢價嘅窩輪，輸死未天光。<br> 中信21公司輪400：中信21（241）收94仙，升1仙，公司輪400則收3.2仙，大散37%。隻輪係去年2月每揸6股供1份輪（供0.1元）所誕生嘅，初期見過1.59元。行使價2.40元，9月中到期，溢價159%，神仙難救。<br> 章盛</p></body></html>