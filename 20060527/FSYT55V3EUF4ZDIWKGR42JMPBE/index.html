<html><header><meta charset="utf-8"><title>飛短留長：上海髮界10件事$96做大劉</title></header><body><h1>飛短留長：上海髮界10件事$96做大劉</h1><p>上咗年紀的富豪名人們勁鍾情舊式上海理髮店，可惜現在已買少見少了，年輕一代有幾多個會去/敢去幫襯？印象中上海理髮店只是「阿伯竇」，幫人剪同被剪的都起碼是老竇級。採訪過後，可以話你知這種舊式上海舖亦有太多可愛處，今次帶埋「處男下上海」的權仔，感受吓連大劉都Buy的$96「洗剪吹剃」全包宴。<br><br>記者：黃藹瑩<br>攝影：陳盛臣<br>Model：權仔</p><p>一）坐享富豪級數</p><p>身家百億的大劉（劉鑾雄）都愛來這裏幫襯！即係你畀得起$96一樣得到富豪享受。店老闆張師傅話大劉都係收一般價錢，貼士亦唔會特別多，想豪過佢一啲都唔難。除大劉之外，曾江亦是常客，就連范徐麗泰都曾經有幫襯過。</p><p>二）係「剪刮洗吹」唔係洗剪吹！</p><p>上海理髮當然包洗剪吹，不過次序問題並非「先洗後剪再吹」，而是先剪後剃，是剃鬚的剃，之後才洗頭，最後一次過吹乾。這個剪刮洗吹四部曲套餐盛惠$96，剪髮包刮鬚，未見識過的男生，有興趣一試嗎？老闆張師傅表示，全包宴收$96已有多年，當門鈴一響，即表示有客到，大家都不用說話，個客好自然會自己坐定定，師傅亦會自動自覺做齊四個動作，算是舊式理髮店內客人與師傅的默契吧！</p><p>三）千元孖人刮刀</p><p>上海式理髮的另一個賣點當然就係刮鬚服務，所以把刮刀又點可以求其？張師傅話當年學刮鬚之前就先用3個月去練鬆手腕位，至於刮刀還是德國孖人牌好，可惜價錢由幾百蚊加到成千幾蚊一把，「但就冇以前的咁好用。」真係新不如舊。</p><p>四）待客三寶</p><p>踏入新式的Salon，Reception第一時間會問的都是：「搵開邊位師傅呀？」，高級一點的Salon會問多句你想飲咩，以上物品上海舖欠奉，取而代之的卻是獨有的「待客三寶」：只要你坐定定，師傅立即會為你遞上抹手用的濕毛巾、煙仔同雜誌。張師傅話傳統上這3樣物品都一定要遞上，不過現在都只會遞毛巾，煙仔同雜誌就會放在一旁，客人要的話請隨便。</p><p>五）縐紙圍頸</p><p>上海舖獨有嘅縐紙，同印有店名的白毛巾都是這裏的重要幫手，縐紙防黐髮碎，毛巾吸水力強抹乾頭靠晒佢。</p><p>六）3萬元懷舊皮櫈</p><p>只有在舊式上海理髮店中才搵到的油壓式「飛髮椅」，懷舊味道令人一見難忘。張師傅話店內的7張「飛髮椅」都是30多年前購入的，當時的售價是300多元一張，現在已不可能於香港搵到了，要買過一張全新的惟有於日本訂回來，盛惠3萬元！</p><p>七）師傅指定打呔</p><p>「你估係《飛短留長》咩？入面劉丹淨係着件白色外套，成個茶餐廳侍應咁！」張師傅笑着批評，他說着制服是上海式理髮店的傳統，「我哋已經唔夠正宗，走咗少少新潮路線（師傅着住Polo恤都打呔！），傳統應該係白恤衫、白外套加黑色領呔，50年代上海式理髮之所以可以取代廣東式理髮，正是呢種整潔同獨有的周到服務。」</p><p>八）剪髮古董「百髮剪」</p><p>明星級理髮店把把鉸剪值$8,000，上海理髮店呢？最貴的鉸剪才$400。師傅話：「技術及手勢才是賣點，用任何一把鉸剪都是一樣的。」店裏的鏟頭髮的「百髮剪」及掃頭皮屑的「篦」，對年輕人來說應該是博物館古董。</p><p>九）蛋撻頭必備髮蠟？</p><p>大家總以為舊式理髮店的客人都愛用髮乳或者髮蠟相蛋撻頭，不過張師傅話：「𠵱家呢個年代嘅人鍾意用Gel啦，好少人話要用髮蠟，因為好油好難洗，反正效果都一樣。」明啦!?</p><p>十）紅白藍的來歷</p><p>新式的Salon大都棄用髮型屋的專用標記紅白藍轉筒，舊式上海舖依然有佢哋影蹤。關於轉筒的來歷，其中一個講法，要追溯於法國大革命期間，革命分子為逃避追捕而匿藏於髮型屋內，革命成功後髮型屋獲插國旗於門外以示表揚，久而久之下就成了髮型屋的標記。</p><p>上海國賓理髮公司（28955930）<br> 香港銅鑼灣蘭芳道23號電梯按2字樓<br> 營業時間：上午8時30分至晚上7時正　逢星期三休息</p></body></html>