<html><header><meta charset="utf-8"><title>倪震最欣賞女友兩對嘢<br>逾萬Fans高呼「周慧敏好波」</title></header><body><h1>倪震最欣賞女友兩對嘢<br>逾萬Fans高呼「周慧敏好波」</h1><p>現年38歲的玉女掌門人周慧敏（Vivian），前晚重踏紅館舞台，沒有穿當年谷爆上圍的宮廷服，但過萬歌迷卻在古巨基號召下齊呼「周慧敏好波」。而男友倪震則用有味笑話包裝溫情，稱最欣賞女友身上的「兩對嘢」。</p><p>周慧敏闊別紅館舞台12年後，前晚舉行「BackForLove2006」演唱會，男友倪震與未來老爺奶奶倪匡夫婦等都到場欣賞，好友李克勤、古巨基、谷祖琳、黃凱芹和台灣歌手林隆璇則任表演嘉賓。一眾嘉賓為搞氣氛，竟在台上向玉女掌門人講三級笑話。<br> 開場嘉賓克勤直接問Vivian可會穿着當年有谷胸效果的宮廷裝演出，她說：「好多fans都問我幾時再着，但一次在心中就夠，今晚大家運用你哋嘅想像力，幻想每套衫都係宮廷裝。」</p><p>黃凱芹玩閹</p><p>周慧敏退出12年，但唱功依然保持水準，就算是勁歌熱舞的環節都應付自如。而Vivian全晚換了七套款式保守的晚裝，跟當年的性感宮廷裝無得比。<br> 前晚黃凱芹在台上背着台下的倪震，向Vivian鬼馬的說：「佢有冇蝦你？搞你？半夜有冇擒上你度？我覺得為佢好，應該閹咗佢。」不過，黃凱芹口中所指的只是Vivian的愛貓周慧豹。其後，黃凱芹特別獻唱了Vivian舊愛Raidas成員陳德彰的歌曲《傾心》。<br> 當歌迷起哄要倪震上台，但Vivian護男友情切說：「唔好迫佢，佢唔唱歌唔跳舞，你哋等佢坐吓得啦，等我送個飛吻畀佢。」話口未完即速遞飛吻，倪震則以接住的動作配合，然後作狀把飛吻轉送前晚71歲生日的倪匡。Vivian再向倪震示愛：「見到你真係好冧。」令男友笑到四萬咁口。</p><p>古巨基濕晒</p><p>基仔拖着Vivian演唱，他說：「我每次見到靚女都濕晒，不過我講嘅係隻手。」基仔又大讚Vivian好波，他說：「好多男士同佢打波（桌球）輸咗，都會同佢講你好波。」基仔呼籲全場過萬觀眾齊聲大讚「周慧敏好波」，她聽到笑不攏嘴。<br> 全晚Vivian都大晒恩愛，倪匡父子就錄影了片段讚賞Vivian。倪震說：「我最欣賞佢身上兩對嘢，分別係對眼，佢望住你講嘢，感覺好迷失，佢對腳唔會太瘦，好有手感。佢又冇靚女架子，我89年識佢到𠵱家，大家性格都模糊晒，變咗對方。佢份人好硬頸，做事一意孤行，你睇佢揀男友就知啦。」周慧敏為冧男友，在演唱會接近尾聲時，更到倪震跟前獻唱《為你》。<br> 採訪：李珮洳<br> 攝影：林德雄</p></body></html>