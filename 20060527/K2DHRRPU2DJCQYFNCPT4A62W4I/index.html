<html><header><meta charset="utf-8"><title>　　煲呔女愛將終於升官 - 李八方</title></header><body><h1>　　煲呔女愛將終於升官 - 李八方</h1><p>煲呔曾舊年喺呢段日子出茅招，親自寫信去評審高官升職嘅晉升委員會，力挺愛將朱曼鈴升正做乙級政務官，呢件事搞到坐喺晉升委員會嘅常秘級同埋甲級政務官好唔滿意，班高官仲擺明車馬反抗，臨時決定舊年所有未署理夠一年者，一律唔考慮晉升。事隔一年，噚日政府內部公布新一輪晉升委員會嘅決定，嘉菲朱呢次唔使煲呔插手，終於可以名正言順升正嘞。</p><p>一次過升16人</p><p>嘉菲朱𠵱家係環境運輸及工務局副秘書長，之前做煲呔嘅新聞秘書，同煲呔關係好親密，調佢去環運局時由丙級政務官升做署理乙級政務官，唔夠半年就推薦去晉升委員會考慮升正做乙級政務官㖭。其實環運局局長冬姨都好欣賞只有42歲嘅嘉菲，佢負責嘅公共交通可加可減機制算做順利出台，所以今次可以喺晉升委員會順利過關。<br> 今次升官榜陣容好墟冚，多少拜煲呔舊年出術所賜，由於舊年所有未署理夠一年嘅署理乙級政務官，一律冇得升，所以拖累好多人。今次晉升委員會一口氣升咗16個署理乙級政務官坐正，名單裏面除咗朱小姐之外，最醒神都係朱小姐𠵱家做緊嘅環運局，連朱小姐一共有4個人升正乙級政務官。名單中有冬姨愛將、做過佢政務助理嘅鄧忍光，𠵱家仍然喺環運局做副秘書長，另外兩個人係李忠善同蔡淑嫻，分別做緊環保同埋交通安全政策。公務員事務局都有三人升官，分別係蘇錦成、王國彬同李美嫦。<br> 比較起上嚟，高級啲嘅乙一級政務官同埋甲級政務官就冷清得多，分別只有一人坐正，行政長官辦公室常任秘書長張琼瑤都係煲呔愛將，調去呢個位直接服侍煲呔唔夠兩個月就升正甲級政務官，有煲呔照住條路點都直啲。環運局仲有一個人升職，就係張雲正，佢負責工務，𠵱家坐正乙一級政務官，聽講佢出席立法會仲畀地產界議員石禮謙讚佢醒，唔係佢嘅話，有條法案都好難過得關。<br> <br> 傳真︰2623-9278<br> 電郵︰pf_lee@appledaily.com</p></body></html>