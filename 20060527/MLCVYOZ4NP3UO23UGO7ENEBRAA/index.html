<html><header><meta charset="utf-8"><title>電腦新產品：<br>全球最輕Notebook淨重1kg單手拎起跳芭蕾舞</title></header><body><h1>電腦新產品：<br>全球最輕Notebook淨重1kg單手拎起跳芭蕾舞</h1><p>近期Notebook之爭烽煙四起，繼早前SONY推出高規格兼體形極度Slim嘅VAIOSZ-18之後，前幾日，APPLE電腦又擺出售價唔過萬嘅MacBook，加埋佢行雙系統兼容到Windows，真係唔Hit都幾難！但總算一山還有一山高，呢邊玩高規格，而另一邊廂Fujitsu就推出全球最輕、最薄嘅Q2010！淨機重1kg，Model直情拎住佢跳舞都唔覺手軟，Fing嚟Fing去，唔講仲以為係體操球㖭，認真抵死！<br><br>記者：陳國輝<br>攝影：陳陶鈞</p><p>用開富記Notebook大概都知，旗下產品向來非平民玩意；而今次首部以Q系列推出嘅薄身機王，獨走尊貴格調，職員更講明非一般中檔嘢，所以好多IT行家估計佢可能會爆出$20,000售價都唔定！據聞6月將會正式賣街，如果有心玩高檔機，𠵱家都係時候儲定彈藥！</p><p>外置底座煲DVD</p><p>如果想將功能玩得盡啲，其實齋靠Sub-Notebook係唔夠㗎！因為Q2010要另外加Dock（外置底座），先可以彌補主機上嘅不足，例如Dock入面配置咗雙層式DVD燒碟機、4組USB槽、網絡連線、VGA插口等，值得留意係，外置底座要插濕電先玩到，戶外情況下，玩家好難用到DVD功能，如果想周街開機煲碟，難度都幾高！<br> 不過，Q2010始終以輕便及高規格為大前提，揭起機蓋，會見左邊有四組快捷掣，玩家可自行選擇最常用到嘅程式，然後只需㩒其中一粒掣，即可快速啟動，用落勁方便！同時，Fujitsu撒手鐧嘅Fingerprint技術，仍然繼續保留，作為保密處理嘅話，絕對靠得住！</p><p>3隻手指夾住行路</p><p>若然可單手拎住部Notebook四圍走，已算係幾巴閉；如果再狼死啲，只係用幾隻手指夾實嚟行路，感覺又係點呢？Q2010淨機身連電池剛好重1kg，暫時以佢最輕。當日，小記更要求Model用2、3隻手指拎起嚟行路，雖然佢口口聲聲話「唔重」，但可能由於機殼用鎂鋁合金製成關係，睇嚟都幾跣手，但齋講冰冷冷嘅手感，以及鉸位部份採用鈦金屬物料，簡直迷倒眾生！<br> 除咗輕，薄亦係Q2010殺着。佢摺埋嗰陣，厚度只有19.9mm，將佢拍埋部3G手機一齊比較，都仲有得揮，相當難得。</p><p>Profile</p><p>處理器：IntelCentrinoCoreSoloU1400（1.2GHzULV）<br> 記憶體：1GBDDR2533MHz<br> 系統：WindowsXPProfessional<br> 顯示器：12.1"SuperFineXGATFT芒<br> 硬碟：80GBUltraATA-100<br> 光碟：雙層DVDSuperMulti燒錄器（置於底座）<br> 電池：約1.7（1150mAh）/7小時（5200mAh）<br> 體積：297×219×18.2-19mm<br> 重量：1.0kg（未包底座）<br> <br> 估計約$20,000<br> 6月推出</p><p>鏡頭以外</p><p>「嘩，好危險！」，當舞蹈員單手拎起部Notebook開始跳舞嗰陣，小記嘅第一感覺。睇多陣冷靜落嚟，皆因深信呢部只不過係Dummy啫！估唔到原來係堅嘢，證明跳舞位Model真係夠晒專業。</p></body></html>