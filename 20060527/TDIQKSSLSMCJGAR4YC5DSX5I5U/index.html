<html><header><meta charset="utf-8"><title>飛短留長：明星髮界10件事$8,000髮剪服侍你個頭</title></header><body><h1>飛短留長：明星髮界10件事$8,000髮剪服侍你個頭</h1><p>一齣《飛短留長》，掀起髮界熱話。在新式Salon同舊式飛髮舖之間，究竟有甚麼相同與不同？我哋巡勻明星店名人舖加別樹一幟旺角系髮界代表慢慢話你知。<br>先講明星Salon，因乜解究搞個頭使成千銀？一級Salon最貴個頭收幾銀？嗱嗱嗱，因人而異嘅，加上人哋用$8,000一把髮剪剪你個頭，物有所值嘅！<br>記者：許維雅<br>攝影：伍慶泉</p><p>RickyKwok@LeSalon（左）<br> 入行經驗20年，幫過不少名人明星整頭，長期捧場客有楊紫瓊、梁洛施、謝霆鋒等，係LeSalon嘅大股東。<br> <br> Patrick@LeSalon（右）<br> 97年入行，但都係LeSalon股東之一，正籌備進軍中國市場，明星捧場客有葉佩雯、蕭正楠等。</p><p>Stone@CHIN.G<br> 入行10年左右，幫過好多明星整頭髮好似楊千嬅、Twins等，做過不少一級Salon，剛加入CHIN.G坐鎮。</p><p>Percy@P-max<br> Percy曾任職唱片業，後轉戰髮型界，現在擁有自己Salon，幫過達明一派、鄭伊健、鄭中基等整頭髮。</p><p>1﹒人手一把「光」髮剪</p><p>星級髮型師嘅作戰武器——髮剪嘅價錢都一級過人，LeSalon嘅DirectorRicky：「其實全行都係用日本牌子『光』（HIKARI）嘅髮剪㗎喇，我𠵱家用緊嗰把$8,000，佢嘅鋼水最靚，把把都係全人手做，一把髮剪可以用一世，貴啲都抵啦。有啲鍾意儲髮剪嘅髮型師成萬蚊把都捨得買，不過嗰啲就雕晒花嘅！」</p><p>2﹒剪一個頭最貴$1,680</p><p>通常一級Salon收費都會分幾個價錢，LeSalon嘅Ricky話：「其實邊個明星同客到Salon剪頭髮都係劃一收費，最高收費係Director級，收$1,500一個頭。」CHIN.G就一樣會將Stylist分做8個Grade，唔同Grade收唔同價錢，按經驗而定，由$380到$1,680不等，當然收最貴都係DirectorBoffy啦。但明星都未必下下唔最貴唔幫襯，好似P-max都係幾百蚊有交易，老闆Percy就話：「佢哋嚟親都唔會淨係剪頭髮，有時電吓，有時染吓，次次都大概一千蚊落樓。」</p><p>3﹒星級Salon贈飲威士忌</p><p>一級Salon收得一級價錢，當然要提供一級服務。Ricky：「除基本服務有免費飲品外，好多着重私人空間嘅客人都鍾意坐房，坐房收費另加$150至$250，房入面有威士忌飲同DVD機睇，希望人客可以喺最Relax嘅環境整頭髮。」Stone：「如果人客要求，我哋會有Notebook畀人客上網、睇DVD。坐房就唔使另外收錢，但通常明星都會安排坐房，同埋Depends客人Book咗做乜嘢Course，如果收費過千而人客又要求，都會Upgrade畀佢坐。」</p><p>4﹒明星反帶挈接大Job</p><p>Stylist通常最賺錢就係出街接Job，好似明星出Show、拍廣告、演唱會等。Ricky：「通常最搵錢都係廣告Job，不過有時都要Depends客人Budget有幾多，較低嘅話會派啲Junior少少嘅Stylist出去，好多時呢類型嘅Job都係明星Mark死個髮型師先有得接。其次就係演唱會，最難忘都係幫霆鋒做百事可樂同演唱會嘅Job，佢唔係咁鍾意搞個頭，唔係幾使點整就已經叫做完成任務。」Percy：「傾明星出街整頭，通常都係同經理人傾，要睇自己有冇時間，工作性質同要Hold髮型師幾耐，一般拍半日硬照最少收$2,000-$3,000。」</p><p>5﹒最勁收$1,000貼士</p><p>Ricky：「我哋客路多數熟客，早幾年佢哋闊佬起上嚟，我試過收$1,000貼士。不過Walk-in客較少，每個月得十幾個左右；為咗增加客路，我哋會同一啲大機構好似酒店、大百貨公司、銀行等傾形象設計，𠵱家好多大公司為改變員工形象，都會搵我哋幫手，到時可順道增加客群。」Percy：「熟客係比Walk-in客多，要接明星客，多數都係靠明星有朋友喺度剪過而介紹，不過都試過有唔少唱片公司密探嚟試頭，發覺啱用就彈起身問有冇興趣幫佢哋旗下藝人整頭，最近一次試過係小雪間唱片公司。」</p><p>6﹒着衫最緊要型</p><p>Patrick：「其實都盡量希望Stylist着牛仔褲就唔好着Tee，着Tee就最好加番件西裝褸，太過Casual始終唔係咁好，我想客人行入嚟會分到邊個係髮型師，邊個係客，感覺會尊重啲。」Stone：「公司着乜都冇所謂，每個髮型師都有佢自己嘅Character，我自己紋晒身都一樣冇問題，人客睇嘅都係我技術，我着得Casual唔代表我唔專業。」至於P-max都係着乜都冇所謂，但底線係唔好着拖鞋，Percy：「通常都好少出聲，但如果着拖鞋就唔得，太過優皮喇！」</p><p>7﹒入行必先洗爛手</p><p>Ricky：「其實請Junior有冇經驗都冇問題，入到嚟都係要從頭學起。我自己做洗頭嗰仔陣時，都好畀心機學洗頭，好快就搞到啲客個個Mark我洗頭，洗咗幾個月之後搞到對手爛晒，睇醫生休息咗9個月先好得番。所以真係有心喺呢行發展真係要諗清楚，因為真係好辛苦。」</p><p>8﹒朝聖HairShow緊貼潮流</p><p>Patrick：「其實做呢行要好勤力，要不停Update自己個Trend係點，又要多啲留意外國HairShow，我自己會鍾意不同睇髮型雜誌Refresh吓自己。突然間叫你整個60年代嘅頭，你都要配合𠵱家新嘅方法去做，再唔會淨係用舊嗰套。」Stone：「有時間有錢梗係想去法國睇HairShow啦，不過近近哋去日本都唔錯。」</p><p>9﹒髮型師個頭最求其</p><p>問到髮型師幫人整頭無數，好多人最好奇嘅問題都係，咁佢哋嘅頭又係邊個整？佢哋全部口徑一致，好多都係搵番自己Salon嘅師傅剪，大部份時間更會留畀自己啲徒弟Junior試剪，可以教到佢之餘，又可測試佢哋嘅功力。堂堂HairStylist肯攞個頭出嚟畀啲徒弟較飛，做師傅真係偉大。</p><p>10﹒終極夢想自己開Salon</p><p>一級髮型屋唔同上海理髮店，個個都有型有款，好少見到幾十歲嘅阿伯，唔通做一級髮廊要早啲退休？Ricky：「我𠵱家啱啱先開始，冇諗過咁快退休，我正打算發展中國市場開舖頭，退休？諗都未諗過！」Patrick：「外國有好多出名嘅HairStylist都好老，仲仍然有剪頭髮，睇吓KimRobinson，咪一樣掂！」Stone：「薑梗係愈老愈辣啦，除非我震到攞唔到髮剪，唔係我都冇諗過會退休。」Percy：「呢一行幾多歲退休，從來冇人定過，不過做咗20、30年都冇突破，都係時候應該退休。」</p><p>查詢：<br> LeSalon（25260001）<br> 中環雲咸街33號LKFTower9樓<br> <br> CHIN.G（25334888）<br> 中環威靈頓街14-24號4樓<br> <br> P-max（25733382）<br> 銅鑼灣謝菲道530號1樓</p></body></html>