<html><header><meta charset="utf-8"><title>崇日有理</title></header><body><h1>崇日有理</h1><p>呢期超興誇張兼大抽的掛頸飾物，無論係HighEnd品牌抑或Boutique仔，總見到櫥窗內的Model公仔頸上的一大抽一串串，走出街，亦一定發現每5個女生當中，例必有一個有大珠鏈掛頸，即使跟自己套衫完全唔Match都照樣身體力行，唔怪得連「瑩媽」呢類只跟電視做朋友的師奶，都曉同我講今年興浮誇飾物。要湊一湊浮誇熱，我哋呢類尋常百姓，無必要擺成千蚊上頸（最慘係戴咗都俾人以為係幾十蚊貨仔），但小妹亦唔鼓勵各位自己到深水埗買朱義盛或者自己串珠仔，事關這些珠仔大都手工粗糙，連提升自信的作用都缺乏，被人誤會係「自由人」就無謂啦，有些錢是應該俾人賺的。早幾日去銅鑼灣探探朋友開的小舖，得知她舖內的飾物產自日本，摸落手果然係唔同，鏈上的飾物亦相當可愛，價錢200元有找，毋須考慮即刻傍水。如果你會話我崇日心態作祟，我會話質素真係有分別，打扮這回事，下下民族主義上身實蝕底！</p></body></html>