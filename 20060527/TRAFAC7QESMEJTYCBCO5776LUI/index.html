<html><header><meta charset="utf-8"><title>工辦樓租售價料受壓</title></header><body><h1>工辦樓租售價料受壓</h1><p>近期啲非傳統寫字樓區，工商物業租售價急升，但呢個情況出年可能會有啲唔同。<br> 世邦魏理仕就話，市場估計未來幾年非核心區甲級寫字樓新供應會有成700萬方呎，當中九龍東比重最高，佔450萬方呎。咁龐大嘅供應，估計會喺明年開始對非核心區寫字樓租金造成壓力。<br> 佢哋又話，過去5年IO樓（工業/辦公室物業）供應下滑，02至04年直情係零，未來兩年亦無新貨，但吸納量仍然有番咁上下，所以IO樓出現緊張情況。<br> 由於近年呢類物業吸引寫字樓用家注意，特別係核心區寫字樓租金貴咗，好多公司都走去非核心區搵啲平租辦公室，所以IO樓租金亦都有得升，但幅度就無同區甲級商廈咁高。<br> 𠵱家兩者呎租差距有成8蚊，比03年時嘅3蚊擴大咗好多，亦無形中增加呢類物業嘅吸引力。不過，一旦明年大量寫字樓供應陸續出現，IO樓料將面對巨大競爭。</p></body></html>