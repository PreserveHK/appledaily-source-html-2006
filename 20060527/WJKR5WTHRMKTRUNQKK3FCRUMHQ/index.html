<html><header><meta charset="utf-8"><title>　　何安達上任一百日造人成功 - 李八方</title></header><body><h1>　　何安達上任一百日造人成功 - 李八方</h1><p>係香港你有壓力，我都有壓力！但煲呔身邊嘅何安達就例外，佢話自己份工好易做，每日淨係5點9起身上網、返禮賓府睇下報紙，同啲傳媒解吓畫，煲呔仲未試過拍枱鬧佢，可能同煲呔嘅蜜月期未結束，所以真係冇壓力喎！<br> 何安達（Andy）噚日去咗中大新聞傳播學院嘅校友晚宴，講佢喺禮賓府嘅一百日，佢好坦白咁話，呢一百零三日嘅最大成就，就係何太有喜，係仔係女下個星期就知，何太預產期係今年十二月，啱啱撞正煲呔好緊張嘅選委會選舉，咁梗係老婆生仔大過天啦。雖然老闆煲呔叫人生三個，但係何太就同八方講，都係想生兩個夠晒數。<br> 講到煲呔，Andy就好有觀察力，仲統計過煲呔每日平均嘅電視新聞，夾埋出鏡都有三十四秒，佢嘅前任老董得嗰十秒五。據外國分析，人就係咁，你見得多都容易多好感，易接受，所以煲呔唔好改變咁多，照住做落去民望就可以繼續高企啦！咦，又真係講咁易。<br> 至於陳太密會呢樣嘢，何安達就繼續幫煲呔吹淡風話，自從陳太退休後，已經同煲呔去過三次澳門啦，今次去到澳門漁人碼頭，煲呔仲寸返澳門話，漁人碼頭𠵱家拍緊烏蠅，香港真係唔好學住。<br> Andy仲大爆，佢返工第一日老婆就撞車，搞到公主道交通大混亂，佢被迫搭的士返工，唔怪得嗰朝面黑黑。<br> <br> 傳真︰2623-9278<br> 電郵︰pf_lee@appledaily.com</p></body></html>