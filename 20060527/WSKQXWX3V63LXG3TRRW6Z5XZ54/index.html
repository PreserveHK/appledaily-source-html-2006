<html><header><meta charset="utf-8"><title>集齊夏日3寶</title></header><body><h1>集齊夏日3寶</h1><p>做人好矛盾，覺得冬天衫較夏天衫靚，有褸又有Boots，那一刻就覺得冬天比夏天好，但到冬天又硬係好想夏天快啲到，背心、熱褲Show鎖骨，唔使臃臃腫腫，嗰一刻又覺得夏天好。夏天真正逼埋身，熱咗幾日又好似好辛苦咁，自己本身好怕熱，每年為消暑都絞盡腦汁，夏日3寶背心、短褲、涼鞋都係我嘅抗熱作戰武器。<br>據我經驗，想無咁熱，着背心永遠比着Tee涼快，怕手粗應盡量避免着粗帶背心，或者用外套搭吓膊頭，五顏六色小背心着上身份外有青春活力，再加一條短褲仔，立刻變得又美麗又涼快。今期6月號《Mini》就係涼快之選特集，可以盡覽全新背心、涼鞋、短褲新貨，有晒Styling教埋你點襯，唔想諗、逐頁抄都有着落，加埋條隨書附送嘅ByeByeBear手巾仔，集齊一套同炎夏戰鬥絕對不成問題，不過最後要升格至引起艷羨目光，當然要回歸到女士們夏天最大煩惱──Keepfit啦！</p></body></html>