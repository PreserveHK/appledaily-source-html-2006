<html><header><meta charset="utf-8"><title>蘭西情報課：中資買南洋中心長揸</title></header><body><h1>蘭西情報課：中資買南洋中心長揸</h1><p>呢排寫字樓市道旺到不得了，啱啱恒生先話承租九龍灣企業廣場，之後就有中資又嚟九龍區入貨。<br> 美聯李鎮龍話，最近促成單交易，係中資集團用8071萬，連租約買入尖東麼地道75號南洋中心2座10樓全層，樓面有1.45萬方呎，呎價係5566。𠵱家月租21.8萬，租期至明年中屆滿。<br> 據聞財團會作中、長線投資，過去佢哋都有買本港商廈，今年入貨態度幾積極。由於尖東甲級商廈呎價只係五千幾，相比中區部份商廈已經突破一萬大關，仍然算係低水，所以就去馬。<br> 個單位嘅原業主係喺04年中用呎價3000買入，揸咗大約兩年，賺3700零萬。聽聞今次獲利後有可能喺市場搵啲全幢物業或者地皮玩吓，睇嚟市場仍然不愁冇搞作。</p><p>仲有，先前講過恒生公布會遷入九龍灣企業廣場5期第2座，嗰區馬上又有新成交出現。中原李婉琪話，企業廣場3期30樓03室全海景單位，近日有用家向發展商嘉里買入，面積2285方呎，成交價1314萬，呎價5750蚊，係呢幢物業嘅新高。上次高位係同層02室，呎價5737蚊。由於呢幢物業查詢個案唔少，估計年底呎價可能再升一成到一成半。<br> 電郵地址：nancy@appledaily.com</p></body></html>