<html><header><meta charset="utf-8"><title>林基事但噏：我為巴士迷感到羞恥</title></header><body><h1>林基事但噏：我為巴士迷感到羞恥</h1><p>做咗接近20年巴士迷的我，你叫我家陣仲拎住部相機通街走去影巴士，我諗真係有啲難度，除咗因為興趣減退之外，最重要係現今新一代巴士迷簡直可以用「失禮街坊」去形容，點解？答案好簡單，倘若巴士線突然間有新車出現，又或者話要取消的話，你就會發覺沿途都有人揸住部相機對住你搭緊嗰部巴士，乖乖的會站在行人路上慢慢影，或開車去跟，但是一班瘋狂的，就會二話不說衝出馬路，站在分隔行車線的石壆上影。</p><p>我記得有一次在九龍城碼頭泊好部車同朋友去食飯，恰巧那天某條巴士線有一部新車行走，當時車未到已人山人海，車到後更恐怖，在站內或剛在那部巴士下車的巴士迷，突然以9秒9的速度跑去車站影相，但無顧及後面有無人或車，若果你阻住影相佢仲會隨時用粗口鬧你，話你好阻住佢，簡直恐怖！<br> 諗起以前，大部份巴士迷跟一班巴士司機的關係不錯，就算影相都唔會有人理，甚至班司機都會行過嚟大家一齊傾偈，家陣想有咁嘅情況都幾難，據聞連巴士公司聽到巴士迷呢3個字都驚，唉！睇怕日後都係唔好認自己係巴士迷，免得被標籤為不守法的一群！<br> <br> 記者：鄭達基</p></body></html>