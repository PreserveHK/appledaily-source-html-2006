<html><header><meta charset="utf-8"><title>潮流專欄：應紅故事</title></header><body><h1>潮流專欄：應紅故事</h1><p>被形容為up&amp;coming應該是件好事吧？有叫過糊總好過冇，可惜這句讚美都有賞味期限，萬一被人連續五年形容為up&amp;coming的話，反而會有點諷刺，一如我們那些打十次電話仍然係「過緊隧道」「轉埋個彎」「喺樓下喇」，但到你發火要走決定唔等都未見實物出現的朋友。<br>香港有些頒獎禮設有「最有前途新人獎」，其實是個很有壓力的祝福，高速公路你漏夜起好了，將來要是沒有走紅的話，證明是你自己對腳有問題，與天時地利無關。<br>幸好在香港這類獎的參選資格只得一年，相等於法國電影金像獎的C'esarAwards也有類似的男女演員獎項，主演過《8美千嬌》（8Femmes）的VirginieLedoyen竟然連續三年獲得提名，也竟然三次都落敗，打氣變成揶揄，「最有前途」化為毒咒，對，我們的好心常常做了壞事。<br>時裝界也有好幾個這樣的「應紅故事」，應紅而未紅，再一次證明才華不是大晒的，更重要的是好彩。甚麼是好彩？通常的意思是識到幾個有影響力的人而你手上剛巧有個合適的鞋刷。堅持賣藝不賣身的話，路注定難行，分分鐘才華用完了還未捱到第一站，但係我會鍾意你囉！</p><p>ZacPosen</p><p>有些衣服是值得你看了一眼之後，就唔型唔cool兼不顧儀態地捉住物主追問「你呢件係乜嘢嚟㗎？」的，那一年妮坦莉寶雯（NataliePortman）着了一條兩肩開洞的紅裙，累我買了同期六本雜誌，就是為了查出它是甚麼牌子的，結果是ZacPosen。<br> 啲衫又高貴大方又女性化，最攞命是設計師又後生又算靚仔仲成六呎高有晒TomFord式charisma，有乜理由Gucci得佢唔得呢？<br> 時裝名店買手A小姐答我：「好貴，真係好貴，唔知點mark價錢？唔知點賣？」<br> 哎吔！原來我數漏了一款想走紅的特效藥─要cheap。正確點說，是看起來高貴，骨子裏cheap。所以你現在知道我和你為甚麼都沒有「紅」了。</p><p>Giles</p><p>Giles姓Deacon，不知哪個算命先生叫他不要用全名的吧，結果好像沒有多大幫助，除了有食錯無放過的日本時裝雜誌肯騰出版位登幾張他的show相外，在香港我問100個人99個未聽過。<br> 我不是隨便戥人唔抵的人，有才華的新設計師其實不只今天提這幾個，GarethPugh之流一早決定走諧趣功夫路線，他自得其樂你替他可惜都多餘，但Giles明明是有嘢得嚟受歡迎元素落齊，居然一莊重一癲喪兩大Anna都唔吼（Wintour&amp;Piaggi），連巴黎時裝周花絮相都博唔到一張就未免真是太冇運行了，唯一生機，或者是重金將Viktor&amp;Rolf的showdirector挖過來吧，明明是V&amp;R的兩生花，或者只有他們的班底才懂怎麼令你marketable了。</p><p>RolandMouret</p><p>RolandMouret是個我會專程去連卡佛為了望一望摸一摸真迹的設計師，居然又畀我摸到，因為聽聞好像並不特別熱賣，不像歐美地區例如倫敦名店ALaMode一早已經cut了waitinglist，隊都冇得排，所以他不是完全不紅的，但今時今日做服裝生意的人，賺不到東方人錢的話，這種成功都算有瑕疵。<br> 我有時不明白，為甚麼好像RolandMouret這種簡易版的Yohji會得不到大家歡心呢？答案其實簡單，你看山本耀司他老人家自己都危危乎要靠Y-3吊鹽水啦！<br> <br> 黃偉文自我簡介：填詞人，其實最鍾意買嘢，最憎寫字，星期日盡可能唔寫字，去買嘢。<br> Textby黃偉文</p></body></html>