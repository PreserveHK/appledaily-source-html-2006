<html><header><meta charset="utf-8"><title>有碟話碟：《金牌女兒紅》拉雜成軍</title></header><body><h1>有碟話碟：《金牌女兒紅》拉雜成軍</h1><p>金牌女歌手和無綫花旦的合輯《金牌女兒紅》出版當晚，老蘭某酒吧內，唱片界橋王C跟電視台師爺D飲大兩杯，開始語無倫次……<br> C：「都話我條橋得啦，舊年隻《男人魅》咁成功，今次隻全女班嘅《女兒紅》，唔慌差得去邊。」<br> D：「你咪咁老定呀，我公司班姐仔冇個係唱家班。你睇佘詩曼唱個首《黃沙中的戀人》，開頭『啊啊啊』個幾下冇嚟神氣，搵黎姿唱都好過佢。」<br> C：「但啲詞填得啱feel喎，劇集歌曲唱得好唔好只係其次，套劇掂歌就自然掂，電視劇歌製作方法唔可以同一般流行曲比較，始終電視劇嘅潮流係慢啲，走得太前觀眾反而唔接受。」<br> D：「好彩廖碧兒首《實情》都夠hit，唱功係就幼嫩啲，但有板有眼，人靚聲甜，聽得佢有用心去唱，抵佢有得唱多首《分手》。」<br> C：「大佬，我做唱片㗎。五音不全喺電腦㩒一個掣就可以tune番正，唱片錄音唔可以作準，一般觀眾更加聽唔出。但發音唔正就點都tune唔到，你睇楊秀惠翻唱吳卓羲首《別怪他》就真係怪雞，廣東咬字好唔正，唔睇歌詞都唔知唱乜。」<br> D：「冇得比喎，楊秀惠係大馬人，都要畀吓機會佢。不過咁多個姐仔中，胡杏兒似乎最有天份，聲底夠實淨，佢首《幸而》都唔係咁易唱。」<br> C：「鍾嘉欣首《發誓》都唔差呀，把聲似足鄧麗欣mix埋梁詠琪，唔拍劇淨唱歌都得。」<br> D：「似人即係冇性格者，聽完都噏唔出邊個唱，似鄧麗欣不如聽番鄧麗欣，佢首《Letitflow》，雖然同舊作《青山散步》冇得比，起碼清新。」<br> C：「講突出都係側田作曲、楊千嬅唱嘅《有過去的女人》，background個groove好紮實，歌曲推進有晒層次，林若寧嘅詞似樣好多，比同碟其他歌有血有肉，真係冇得頂。」<br> D：「你係咪飲醉咗呀？今次隻碟擺明係玩電視同唱片crossover，拉雜成軍，宣傳多於一切，唔係因為有好歌而出碟。」<br> C：「呢度講呢度散，我覺得隻碟除咗班花旦嘅fans，相信冇乜人有興趣。萬一落喺啲尖酸刻薄樂評手上，更加難以想像……」<br> 撰文：皇后大盜</p></body></html>