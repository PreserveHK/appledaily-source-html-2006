<html><header><meta charset="utf-8"><title>320萬像素搭Xenon閃燈　SE手機陰天照影</title></header><body><h1>320萬像素搭Xenon閃燈　SE手機陰天照影</h1><p>有睇《達文西密碼》，應該見到湯漢斯所用嘅手機，正是SE剛發布嘅滑蓋W850i，可惜第3季先出，喺戲院留到一地口水都冇用！可幸SE近日返咗另一強作K800i，除首配320萬像素鏡頭，仲加入Xenon閃燈，真正應付到黑暗環境兼具防紅眼，就算晚間、陰天等手機天敵環境，都一樣可影到滿意靚相。<br><br>記者：陳國輝<br>攝影：譚盈傑<br>ImageGirl：Cody</p><p>雖然係國內水貨，香港未正式有得賣，但顯示繁體中文、收發SMS、玩3G亦一切正常！今次靜靜雞由水路抵港，索價近$5,000，合理與否見仁見智；不過同樣配備3G及320萬像素鏡頭嘅NokiaN80，就喺上個禮拜返貨，開售$5,298，除採用滑蓋設計有啲唔同外，兩者規格好接近，單就影相手機嚟講，兩款都屬近期必Hit之選！</p><p>Cyber-shot上身</p><p>自K750i玩200萬像素後，影相介面已採用類似SONYCyber-shot嘅圖文結合設計，夠晒易用；K800i更於金屬鏡頭蓋上刻有Cyber-shotLogo，證明重視程度有幾高！除咗Cyber-shot介面，K800i仲加入夜攝專用Xenon閃燈，與一般補光燈嘅分別，係唔單止提供測光模式，還大大提高快門速度，令夜攝人像更得心應手，玩得更專業！</p><p>QVGA靚芒睇網頁</p><p>靚鏡、靚芒當然形影不離就最好，K800i總算冇叫人失望，比起上一代K750i進步咗唔少！例如屏幕尺寸就由1.8"提升至2.0"，Wide過以前少少；解像度亦由以往嘅176×200，增加至240×320（QVGA）；無論畫面嘅細膩，甚至色澤都比以前實淨及豐富好多！具備啱靚芒玩嘅分唇，除咗影相、瀏覽照片以外，仲可利用K800i瀏覽3G網頁，一樣清楚到爆，只恨輸入網址及操作方式唔夠方便！</p><p>試相區：強測夜攝效果</p><p>冇閃燈：出現鬆郁矇</p><p>有閃燈：人像勁Sharp</p><p>PROFILE</p><p>制式：WCDMA/GSM三頻<br> 體積：105×47×22mm<br> 重量：115g<br> 屏幕：26萬色TFT芒<br> 主要功能：320萬像素鏡頭、Xenon閃燈、視像通話、M2記憶卡、MP3、FM收音機<br> 售賣點：三友電氣（68381001）</p></body></html>