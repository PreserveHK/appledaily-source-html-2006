<html><header><meta charset="utf-8"><title>張學友監視女兒上網</title></header><body><h1>張學友監視女兒上網</h1><p>張學友、吳美珩、劉偉強、梁洛施、吳浩康和關智斌等昨日在灣仔會展出席「反網上侵權活動巡禮」，學友表示藝人、導演和創作者是侵權行為的最直接受害人，故此能夠參與這次活動，覺得非常有意義。</p><p>「俾人拉點算」</p><p>學友說：「參加呢個活動，我學識咗點樣教小朋友，我個大女𠵱家六歲，都開始用電腦做功課，不過就未畀佢上網，但我會教佢哋點樣先係正確嘅上網態度。」問學友是否以新派教法教女兒？他笑說：「我係古董派，我要跟個女學電腦就真，我會監視佢，睇吓佢上網有冇做錯事，唔係上門俾人拉咁點算呀。」<br> 此外，吳浩康和關智斌異口同聲表示曾在網上結交朋友，吳浩康笑說：「我放晒啲相上網，啲人都唔信我係吳浩康，最搞笑我識咗幾個蔡依林同Twins囉。」<br> 採訪、攝影：胡比</p></body></html>