<html><header><meta charset="utf-8"><title>食環處：勁擦大挑戰　超級串燒食到變面</title></header><body><h1>食環處：勁擦大挑戰　超級串燒食到變面</h1><p>𠵱家啲餐廳都興晒細portion，客人可以點多啲試多幾款。不過有餐廳就反其道而行，無他，皆因大胃王多的是，今日就搵嚟一肥一瘦大食積試勻3大重量級挑戰，睇吓邊個至係真正大胃王！<br><br>記者︰方綺君　攝影︰陳陶鈞<br>Model︰Carrie@Salvador</p><p>挑戰1　27吋長串燒</p><p>比正常供應的1人份量串燒Kebab最少大3倍的巨型串燒Kebab三兄弟，最長的串燒足足有27吋，原條燒的話都要燒20分鐘㗎！串燒分別有海鮮、雞肉和羊肉串，只係得諾士佛台wildfire店供應。海鮮串燒有由澳洲空運到港的劍魚、青口、帶子，配搭帶少許辣味的香茅羊奶汁；美國入口雞肉製成的雞串燒以雞胸為主要材料，配合蜜糖羊燒汁突出鮮味；最後的新西蘭羊肉串以黑糖醃製，和日式芝麻醬係Perfectmatch！負責人話係4人份量，但我眼見串串都超過20吋，又有配菜，6個人都未必食得晒。</p><p>巨型串燒Kebab三兄弟$488</p><p>3款串燒，有3種醬料和多款伴菜配搭，包括酒葉包番茄飯、中東米配雜菜、忌廉焗薯和希臘沙律。<br> <br> 食到第二串，Alex已經眼光光︰「可能全部都係肉，已經好飽肚。」<br> Carrie︰「好好味，不過啖啖都係肉，食1串都飽喇！」</p><p>挑戰2　麵碗大過面盆</p><p>雄霸崇潔街多年的加太賀日式和風料理應該無人唔識，不過有幾多個人order過佢嘅海陸空拉麵？小記就試過，當時侍應一捧出嚟到處嘩聲四起，我同其餘3個友人就當然成晚俾人當大食積咁望住啦！今次情況一樣，Alex同Carrie睇到嘩嘩聲，唔同嘅係兩個真正大食積笑到見牙唔見眼，當然啦！啱晒佢哋胃口。</p><p>龍蝦海陸空拉麵$250</p><p>全新口味龍蝦海陸空拉麵，加入原隻龍蝦，料多夠4-6人份。總廚富哥話︰「龍蝦海陸空拉麵嘅豬骨湯底我哋都做到足，每日煲6個鐘㗎！」<br> 鏡頭前二人爭住食，鏡頭後其實兩個都無能為力，二人惟有議和，夾手夾腳，一人出一分力，結果當然KO啦！</p><p>加太賀沙律$48</p><p>材料有青瓜絲蟹肉海帶等，伴日式沙律醬。</p><p>蟹粥$250</p><p>選用多肉多膏的越南肉蟹，入口濃濃的蟹味，蟹子、蟹膏精華一次過食到。</p><p>加太賀（26271968）<br> 地址：紅磡崇潔街37號地下<br> 營業時間︰11:30am-11:30pm</p><p>挑戰3　斷磅上CheeseCake</p><p>女仔鍾意食甜，有時睇見精緻嘅甜品都會令人心花放，見到巨型甜品你會唔會有同一個反應？MainSt.Deli以提供紐約街頭美食聞名，美式行頭，已經知份量唔會少，他們提供的8款甜品，款款同樣巨型，小記第一個反應係︰「嘩！一個人點食得晒？」Alex一言不發，已經KO咗整件朱古力千層，一啖都無留畀Carrie。</p><p>朱古力千層蛋糕$80</p><p>7層的黑朱古力和白朱古加慕絲，口感豐富，有54%朱古力，唔會太Heavy，Alex話佢一個都可以食幾件咁話！</p><p>紐約芝士蛋糕$80（右）</p><p>師傅特意將芝士校輕身點，但芝士味仍然濃郁，以曲奇餅做餅底，1磅上，頂得順無？</p><p>檸檬批$80（左）</p><p>愛甜女士一定鍾意，白色層是打起的蛋白混入糖水，底層的檸檬批以鮮榨檸檬汁製成，味道清新。</p><p>MainSt.Deli（23751133）<br> 地址：尖沙嘴北京道8號朗廷酒店地下<br> 營業時間︰10:00am-10:00pm</p><p>總結</p><p>Alex以2勝1和，成為今次挑戰賽嘅大胃王。</p><p>秘製豬仔膝$43</p><p>極具亞洲風味，用醋、薑醃製，入口酸酸甜甜，肉質軟腍，一咬骨落，爽呀！</p><p>天多尼薄餅$128</p><p>天多尼是一種醃料的名稱，薄餅的配料有天多尼蝦、煙三文魚、雞心豆、紅洋葱等，客人仲可以自己選料自創pizza。</p><p>食客有Say︰</p><p>wildfire（36901598）<br> 地址：尖沙嘴諾士佛台2號舖<br> 營業時間︰11:00am-3:00pm，6:00pm-1:00am<br> （星期五及六至3:00am）</p></body></html>