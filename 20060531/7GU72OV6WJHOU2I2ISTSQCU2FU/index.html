<html><header><meta charset="utf-8"><title>車路事：驚人750Nm扭力霸<br>柴油版福士Touareg糾纏2年終於出牌</title></header><body><h1>車路事：驚人750Nm扭力霸<br>柴油版福士Touareg糾纏2年終於出牌</h1><p>「唔信，邊有理由一架福士Touareg4驅車可以大力到拖住個拖架，再放多架Touareg都仲可以行得郁，玩『歡樂滿東華』咩？未親眼見過，想我信？好難啦！拍攝當日，我同攝影師哥哥坐在普通版Touareg上，2個人4隻眼一齊見到這架TouaregV10拖住個27噸重的拖架上獅子亭條斜路，轉個彎，我揸住部Prado都追佢唔到。」<br><br>記者：黃婉冰　<br>攝影：何家亮<br>模特兒：Ruby、Ken、Ricky、思諾（Salvador）</p><p>「313匹、扭力750Nm嘅扭力霸王，因為用油渣引擎，車主鬥爭了2年，終可如願出牌。」<br> <br> 呢部扭力霸王Touareg全港只有1部位，只有1座，買車至出牌，共花了2年時間，「我買車運到返嚟，前後用咗2年幾時間出牌，買之前香港政府明明話可以有4個座位，點知後來又話唔得喎，後尾我諗住畀多40幾萬稅當貨Van咁出白牌，點知政府有錢都唔願收，結果糾纏咗2年，最後只可以畀我當黑牌咁出牌，唔可以載人，只可以載貨，所以我咪自己加個拖架，用嚟做後勤車，運車返大陸，之前我搬車房，Hummer、平治ML350都係咁運載，所以佢絕對係世界上最勁嘅SUV。」車主馬大立不能和別人分享，因為政府規定這部扭力霸王只可坐1人。<br> 究竟佢架4驅改過啲咩，扭力輸出會咁強？答案竟然係：「頭架、腳踏同胎軨，其他乜都無改過。」唔好玩喇，改呢3樣嘢點會咁快呀？再問先知原來這架Touareg是特別版，引擎曾獲頒世界性大獎。「呢部車係柴油雙Turbo，扭力有750Nm，起步仲快過法拉利。馬力方面，Hummer都只係得190匹，但係呢架馬力有成313匹，一踩油部車就好似跑車咁衝住去，引擎到2,000轉時，扭力可以去到750Nm，好似頭先上斜都只係得千幾轉，去到2,000轉時，車速可以去到130km/h，所以我覺得個扭力可能唔止得750Nm咁少。」<br> Victor表示，加多個拖車架，操控靈活性就大大不同，「用咗個拖車架，操控仲難過大貨櫃車，因為拖車架太矮，重心低咗好多，令部車轉彎時靈活性好差，拖頭仲易操控過佢。」但以我當日所見，見佢逢彎過彎，影相時又UTurn，又前又後咁舞來舞去，有求必應，睇落唔係好難啫！</p><p>「Touareg內藏一台V10環保引擎，92公升油行700公里，每公里都只係$1.2咋！」<br> <br> 一架5,000c.c.、雙Turbo的4驅車，再加埋個27噸重拖車架，我諗你同我一樣，一定以為油費實貴到飛起，但原來油費都只不過同一架普通房車差不多，咁慳錢，全賴佢有一副環保引擎，「呢副偈個耗油量同馬力完全唔成正比，我出咗部車2個月左右，大概行咗700公里，用咗92公升柴油，計落每公里都係$1.2，同一部普通房車差唔多，而且呢副引擎係喺歐洲同美國銷量第一，環保又慳油。」Victor又再一次禁不住大讚他這架與別不同的4驅車。</p><p>「6前速+/-波箱、差速鎖、車身可隨意升降調校高低，是架可以爬山的4驅車。」<br> <br> 跳入車廂瀏覽，發現原來這架另類拖車，完全具備有4驅車的裝備，例如可調校車身高低的操控按鈕、差速鎖、6前速半自動波箱，點止拖車咁簡單？<br> 真係用嚟爬山都得喇！講到呢度，好哋哋一架4驅車淪落到用來做運輸車，其實大家都有少少失望，不過750Nm用來Off-road，相信無路可以阻住佢，下次再見佢時，希望係Off-road，唔好再大材小用。</p><p>Test1!<br>拖2噸3Touareg</p><p>齋講無癮，有相你睇，這架堪稱福士4驅車系中最頂級的4驅車，真的可以將同系中的普通版Touareg拖住行，唔係，係拖住飛！</p><p>Test2!2噸LandCruiser70更見輕盈</p><p>相比Touareg，拖只得2噸重的ToyotaLandCruiser70，濕濕碎啦！</p><p>福士Touareg5.0V10規格</p><p>引擎：4,921c.c.V10<br> 馬力：313bhp/3,750rpm<br> 扭力：750Nm/2,000rpm<br> 傳動：6前速半自動波，四輪驅動<br> 售價：$662,000<br> 查詢：合泰汽車（28828938）</p></body></html>