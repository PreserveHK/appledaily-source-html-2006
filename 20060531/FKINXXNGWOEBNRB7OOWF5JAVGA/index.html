<html><header><meta charset="utf-8"><title>端午送暖代理應節做善事</title></header><body><h1>端午送暖代理應節做善事</h1><p>今日係端午節，大家享受緊難得嘅公眾假期時，有冇諗過社會上仲有好多弱勢社群，需要關心同幫助呢？唔好以為蘭西轉行做社會服務版，只係見到一班平日為咗搵錢可以六親不認嘅地產代理，都肯犧牲寶貴時間，趁佳節做善事探訪老人，有啲感觸啫。<br> 中原精英會早兩日探訪香港家庭福利會土瓜灣長者中心，送上唐餅、蛋糕，仲一齊玩吓遊戲㖭。美聯嘅義工組織美善會，就聯同大窩口循道衛理亞斯理社會服務處嘅員工，去荃灣大窩口邨探訪200位獨居長者，送上糭子同水果，應節之餘帶啲關心同善意畀一班老人家。<br> 除咗趁大時節做善事，唔少代理行都會搞吓應節聚餐，世紀21一班後勤員工就搞咗個「百家糭派對」，由員工自攜家中自製糭子返公司齊齊食，總共有十幾款，原來大家都幾有創意喎。</p></body></html>