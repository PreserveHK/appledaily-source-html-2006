<html><header><meta charset="utf-8"><title>Hea：U仔U女初下水　唉吔！返艇㖭！</title></header><body><h1>Hea：U仔U女初下水　唉吔！返艇㖭！</h1><p>今日係農曆五月初五端午節，除咗係公眾假期之外，基本上好多人同筆者嘅想法都係一樣……冇乜特別！每次起身扭開電視機都睇到龍舟賽事嘅直播，其實不如行多兩步去現場感受吓氣氛，嘩！一定娛樂無窮！唔講唔知，原來除咗龍舟仲有鳳艇呢家嘢，U界好多女仔今年仲係初次下海㖭，湊唔夠一隻鳳艇咩，咪整番隻「鴦鴛艇」囉！嗱，至於邊間U多索女，就要靠你眼力喇！<br><br>記者：許維雅<br>攝影：陳陶鈞<br>鳴謝：部份相片由赤柱龍舟協會提供（包括非賽會指派攝影師）</p><p>赤柱最熱鬧</p><p>全場至索黃克競之花</p><p>今日睇龍舟想緊張刺激，梗係去赤柱啦，一地都係三點式，雙眼食盡冰淇淋！但係如果想睇得特別少少，睇吓蝦碌鏡頭、有無人反艇、有無靚女、有無筋肉仔……咁就要坐定車去沙田霸定個靚位。因為沙田龍舟競賽係最多賽事嘅競賽地點，當中全部學界嘅比賽都係喺城門河舉行。唔係話啲學生無實力，不過好多都係第一次玩，斷估有得笑吓，唔玩得都睇得吖。</p><p>醒你幾招扒龍舟</p><p>其實不少參賽者都係初次下水，睇練水已經笑料百出，有人撐極隻龍舟都去唔到，有啲曉行嘅就不斷兜圈，仲有人反艇沉船，極之搞笑。根據龍舟教練所講，原來龍舟分為大中細3種，愈細就愈易反艇，平衡力一定要好，一定要扒得齊！講講吓佢仲當場親自示範幾招，點樣可以扒得快，點樣可以慳力，即睇教練示範！</p><p>教練Tim示範扒龍舟</p><p>即日賽事時間表</p><p>赤柱錦標賽<br> 時間：8:00am-6:30pm<br> 地點：赤柱正灘<br> 查詢：28130564<br> <br> 香港仔競技大賽<br> 時間：9:00am-4:00pm<br> 地點：香港仔海濱公園海旁<br> 查詢：81073488<br> <br> 沙田龍舟競賽<br> 時間：8:00am-12:30pm<br> 地點：沙田城門河<br> 查詢：26941488<br> <br> 屯門區龍舟競賽<br> 時間：8:00am-1:00pm<br> 地點：屯門第44區青山灣避風塘<br> 查詢：24526520<br> <br> 大埔區龍舟競賽<br> 時間：8:30am-12:30pm<br> 地點：大埔海濱公園堤畔<br> 查詢：26648661<br> <br> 西貢區龍舟競渡<br> 時間：8:30am-12:30pm<br> 地點：西貢海旁近碼頭位置<br> 查詢：27912601<br> <br> 丙戌年大澳區龍舟競渡賀端陽<br> 時間：10:00am-2:00pm<br> 地點：大嶼山大澳船隻碇泊保護區<br> 查詢：29857229</p></body></html>