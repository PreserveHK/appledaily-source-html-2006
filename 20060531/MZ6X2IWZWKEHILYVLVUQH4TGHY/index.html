<html><header><meta charset="utf-8"><title>電腦新產品：林寶Notebook限量100部規格全球至豪</title></header><body><h1>電腦新產品：林寶Notebook限量100部規格全球至豪</h1><p>早有Notebook跟名貴跑車玩Crossover，繼去年acer部火紅法拉利Notebook後，今年輪到華碩溝林寶堅尼（LAMBORGHINI）！呢部最新嘅VX1，特別選用林寶堅尼MurcielagoR-GTM及Gallardo為藍圖，配襯專利黃色睇見已流口水！未計最豪硬件規格，淨睇全港限量100部已知有幾矜貴！<br><br>記者：陳國輝　攝影：陳盛臣</p><p>早於今年1月，VX1已經喺美國CES登場！由於當時以樣版機身份曝光，所以無論外形抑或硬件規格，一直仲未落實。今次VX1終於定喺6月中推出市面，除有代表林寶堅尼嘅鮮黃色之外，另外仲有款令面鋼琴黑機身，感覺高雅，不過兩款機定價亦好「金」，賣$22,888，每部仲頒授產品編號證書，真係非一般人玩得起！</p><p>仿車身兼着尾燈</p><p>最過癮係，VX1擺脫咗Notebook傳統上嘅「一塊過」設計，佢模仿Gallardo兩側嘅風切擾流設計，就算厚度達到31mm，亦唔算過份；更特別係機面頂部仲留有一條黑色金屬網板，雖然唔係喇叭位，但恰似跑車排氣孔咁有氣勢；開着機之後，中間仲有盞「煞車燈」不斷發出紅光，實際上只係Notebook指示燈，但睇見已經型到震；走入CoffeeShop拎部機出嚟，肯定羨慕死人！</p><p>豪玩硬件規格</p><p>擔正高性能呢個形容詞，VX1配備現時最強嘅雙核心CPU，時脈速度達2GHz，加埋超豪2GBRAM，運行程式順到不得了；另外顯示功能亦毫不含糊，配備15"SXGA靚芒（1,400×1,050），睇番同尺寸嘅ClearSuperView芒（1,024×768），明顯細緻得多，再搭埋nVidiaGeForceGo7400VX顯示卡（128MB），玩3DGames着晒啲Effect都冇有怕！</p><p>鏡頭以外</p><p>雖然發布產品係Notebook，不過喺林寶堅尼陳列室舉行，擺番架幾百萬跑車坐鎮當然唔少得！可惜嘅係，俗語有云靚車配美人，當日全場只得一位ShowGirl，搞到成班攝記爭崩頭，情況都有啲亂；加上行近少少又驚刮花部貴嘢，難怪攝記大佬會有些少微言嘅！</p><p>PROFILE</p><p>處理器：CentrinoDuoT2500（2GHz）<br> 記憶體：2GBDDR2667MHz<br> 顯示器：15"TFTSXGA<br> 硬碟：160GB<br> 光碟：DVDSuperMultiDL<br> 體積：331×272×25.4-31mm<br> 重量：2.55kg<br> 查詢：SYNNEX（27531668）</p></body></html>