<html><header><meta charset="utf-8"><title>　　長毛派鹹肉粽遲晒大到 - 李八方</title></header><body><h1>　　長毛派鹹肉粽遲晒大到 - 李八方</h1><p>長毛（梁國雄）都算有心，做咗尊貴議員都冇忘記班街坊擁躉，噚日喺馬鐵沙田圍站擺檔派糭，人人有份。八方見啲老人家都好捧場排隊攞番隻鹹肉糭食吓，算係應吓節吖嘛。<br> 不過，長毛噚日就唔知忙啲乜嘢，啲糭都就嚟派晒，佢都未見人，原來佢由香港趕入沙田，難怪大遲到，同八方緣慳一面，但係啲選民後尾見到佢聽講都好高興喎。<br> 原來今次派糭有煤氣公司贊助，一共派咗八百隻糭，好快派晒。<br> 派完糭，長毛又趕住去民間電台，佢老哥呢輪好受歡迎，皆因全球矚目嘅世界盃賽事好快揭幕，好多傳媒都搵佢講吓波經，真係周身唔得閒。<br> <br> <br> 爆料熱線：29290000、27860099<br> 報料傳真：26239278<br> 報料電郵：pf_lee@appledaily.com</p></body></html>