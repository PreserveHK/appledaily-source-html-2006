<html><header><meta charset="utf-8"><title>色相：辦公室嚟個YogaBreak</title></header><body><h1>色相：辦公室嚟個YogaBreak</h1><p>為兩餐，頸梗、膊痛、腰痠、背軟、眼矇、腳梗……講緊嘅係一眾人人以為打緊風流工的OL通病，好彩最近有瑜伽教室推出專為OL而設的辦公室30分鐘速成瑜伽運動，唔使大字形攤喺地嚇親隔籬，只要食晏時講少兩句是非昅少兩本八卦雜誌，安坐私人寶殿──辦公椅上扭兩扭，一大堆職業病都可以即時FING走。<br><br>記者：陳慧茵　攝影：林栢鈞、陳偉強</p><p>針對OL需要</p><p>瑜伽愈嚟愈普遍，捧場客中唔少係OL，不過偏偏坊間瑜伽班極少見針對佢哋嘅課程，99年成立的YogaLimbs睇準時機，設計出Yoga@YourDesk嶄新瑜伽班，創辦人WandaHewitt話：「嚟上瑜伽堂嘅女仔好多都係OL，同佢哋傾偈時得知工作令佢哋膊頭、頸位置成日會攰會痛，於是啟發我改良傳統瑜伽，設計出針對舒緩工作引起身、心健康問題嘅30分鐘Yoga@YourDesk課程。」</p><p>美加勁Hit</p><p>由於辦公室位置有限，所以教授動作主要以能夠在有限空間，例如座椅上的伸展動作為大前提，「好多OL每日佔咗30-45分鐘喺公司行嚟行去休息，我哋有CoffeeBreak、SmokeBreak，咁點解唔可以有個YogaBreak呢？希望佢哋學成後每日抽少少時間練習，唔好等問題出現先解決。」這套辦公室瑜伽在加拿大、美國等地經已相當普遍，好多僱主仲會專登教員工做，從而提升其工作能力。</p><p>招式一：大鵬展翅式</p><p>常犯錯誤：做向上伸展動作時，膊頭容易高低不一，要注意膊頭平衡。<br> 舒緩部位：三頭肌、肩胛</p><p>招式二：壓腿拗腰式</p><p>常犯錯誤：小腿屈曲時注意要平放。<br> 舒緩部位：臀肌、外旋轉肌</p><p>招式三：鬆弛腳筋式</p><p>常犯錯誤：伸直的腳掌好容易會不自覺向外傾，記緊腳趾尖要朝天。<br> 舒緩部位：腿筋、後腰</p><p>YogaLimbs（25257415）<br> 地址：上環蘇杭街69號33及34樓<br> <br> Yoga@YourDesk<br> 收費：$188/90分鐘<br> 日期：逢星期六及日（請致電預約）</p><p>三叉趕走肌肉痛</p><p>雖然辦公室瑜伽夠自助「不求人」，不過有時收工真係懶到好想雙腳伸直──眠一眠，位於中環的BodyZEN係少數融入中醫概念的美容站，OL可針對肌肉勞損部位，度身訂做一套適合自己的療法，特別之處是以三叉形狀的器材代替傳統人手進行按摩，力度更實更準，還可一試暖笠笠的焗桑拿火療法，有專人服侍，OL肯定舒服到唔捨得走。</p><p>BodyZEN（27706728）<br> 地址：中環雲咸街8號27樓<br> 收費：經絡氣通三叉療法─60分鐘療程$780<br> 循經解痛行血火療─背部護理$480</p><p>Ruby：對得多電腦，膊頭好易痠軟，喺辦公室都可以做瑜伽真係好方便。</p></body></html>