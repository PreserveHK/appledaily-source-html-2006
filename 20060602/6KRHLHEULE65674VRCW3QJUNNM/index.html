<html><header><meta charset="utf-8"><title>車場飄移無懼生死<br>錢嘉樂談婚期縮沙</title></header><body><h1>車場飄移無懼生死<br>錢嘉樂談婚期縮沙</h1><p>錢嘉樂日前到龍鼓灘拍攝無綫節目，親自示範飛車飄移拿手好戲，並暢談駕車心得。當男主持要求嘉樂再次公開向女友李珊珊求婚，嘉樂竟嘲主持儍仔，還忽然拒提婚期。</p><p>錢嘉樂日前在龍鼓灘車場拍攝TVB8節目《星級育樂王》飛車飄移，當日他先行駕駛改裝跑車在場試車熱身，大玩甩尾飄移，同時更有另外六名車主，各自駕改裝跑車拍攝飄移伎倆的片段，其間嘉樂不時與車主大談車經及切磋飄移心得。</p><p>「𠵱家好享受」</p><p>節目中，嘉樂接受訪問時曾提到導演爾冬陞、曾志偉和洪金寶是他生命中三個重要男人，而兩個重要女人，則是錢媽媽和女友李珊珊。今年曾多次公開提親、揚言要娶老婆仔的嘉樂，忽然轉口風，縮沙拒提婚期。<br> 當時嘉樂被主持王浩信要求在幾十秒時間內向珊珊求婚，但他不停耍太極，最後都沒有公開求婚，只說：「估唔到你仲信呢啲嘢，儍仔嚟嘅，唔興㗎啦，兩個人相處，我𠵱家都好enjoy，冇諗過幾時結婚，好穩定。」主持再問嘉樂會以甚麼車輛去形容珊珊，他依然做快閃黨避談：「盡在不言中啦。」</p><p>「對唔住媽咪」</p><p>不過，當嘉樂提到錢媽媽時，即時轉channel，變得感性又真摰，他難得認真地說：「我好對唔住媽咪，以前每次拍戲，我唔係燒傷、跌傷就係扭傷，到拍《烈火戰車》攞到金紫荊最佳男配角，媽咪係第一次真真正正嘅開心，係喺個心度笑出嚟，唔同我燒傷咗時，對住我扮若無其事、強顏歡笑，我唔使喺六樓跳落嚟，可以憑演技攞到獎。」<br> 採訪、攝影：娛樂突發組</p></body></html>