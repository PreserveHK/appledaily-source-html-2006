<html><header><meta charset="utf-8"><title>電腦新產品：狂野極速閃燈上身</title></header><body><h1>電腦新產品：狂野極速閃燈上身</h1><p>乜嘢叫XPS？呢個係老牌廠機Dell為電腦界帶來嘅新名詞！Dell全新XPS系列的Notebook或桌面電腦，都會用上腦場當下強勁的硬件配置，好似首部到港打響頭炮的XPSM1710，第一眼睇佢外形，已經同以往「薯嘜」外形好唔同，加上佢使用了強勁嘅nVIDIAGeForceGo7900GTX顯示卡，打機再唔係Notebook嘅弱項！<br>記者：許福合<br>攝影：伍慶泉</p><p>今次Dell專登搞咗個記者會來介紹XPS新機到港，除咗17吋嘅M1710外，仲有另一部以流動為主打嘅12.1吋芒版本——M1210，最搶鏡係佢機身內加入WebCAM仔！以後邊個敢話「大眼仔」只屬日系Notebook專利！</p><p>16色背燈包裹機身</p><p>未攞部機上手，已經感覺這部全新M1710艷光四射！皆因佢在機身兩側、鍵盤、TouchPad、散熱風扇口以至左右聲道喇叭位，都加入了16色閃光背燈，型爆程度簡直好似電影《狂野極速》裏面嘅落場街車，配合佢高效能嘅硬件配置，更是襯到絕（記者認為如果加埋氮氣加速……散熱，感覺會更「狂野」）！而且以廠機Notebook嚟講，更屬罕見的首次！為咗配合呢個型仔Look，機身亦一改以往的全黑、全銀的形象，使用了紅加銀、類似散熱排的設計，再加令色機面及強烈的金屬感，Dell今次完全玩新Look！<br> M1710屬於闊屏幕式設計，屏幕大小為17吋，最高解像度可去到1,920×1,200，論精細程度，真係可以隨時比贏你屋企部32"LCDTV（一般LCDTV解析度為1,366×768）。至於實際試用，感覺顯示效果顏色豐富，尤其文字顯示好Sharp，比一般Notebook字體略鬆散不同，而且與上一代系列比較，光度更提升了30%，戶外使用都可以清楚顯示。</p><p>超強顯示功能</p><p>新一代以賣強勁效能嘅Notebook，都會選用CoreDuo處理器，M1710亦唔例外，佢選用了T2600（2.16GHz）頂級處理器作核心，記憶體則使用了1GBDDR2，運算能力絕對超高，爽快流暢；至於機迷最關心嘅顯示卡，就更誇張，事關用上即使用於桌面電腦，仍係高檔之選嘅nVIDIAGeForceGo7900GTX，內置顯示記憶體高達512MB，相信現時任何3D遊戲都可輕鬆應付。<br> 至於播片更係簡單不過！有超強顯示能力，M1710操作系統亦可選用以多媒體為主嘅《WindowsXPMediaCenterEdition2005》，不過因為機身未有TV-Tuner卡，用家要使用《MCE》功能，就要另行選配！</p><p>畫質測試<br>DVD播片　靚到漏！</p><p>播片時相當流暢，即使背景開咗其他軟件，亦唔覺拖慢。黑位同灰位漸變都算有層次，而且遇到顏色豐富的畫面，色彩潤澤感覺好似「漏出嚟」一樣！<br> </p><p>玩3D遊戲冇拉打</p><p>以硬件要求高出名嘅《GhostRecon》作測試！遊戲畫面進行流暢，完全冇拉住拉住嘅感覺，而且高檔顯示卡於材質光影效果表現，仲有好強真實感。</p><p>DellXPSM1710Profile</p><p>處理器：CoreDuoT2600（2.16GHz）<br> 記憶體：1GB<br> 硬碟機：100GB<br> 屏幕：17吋<br> 光碟機：雙層8×DVD+/-RW<br> 體積：245×383×41mm<br> 重量：3.99kg<br> 查詢：Dell（28693113）<br> $19,999起</p><p>同場加映　M1210隨街喪玩8個鐘</p><p>另一部XPS新機M1210，機身就比較小巧，使用12.1吋闊屏幕，全機重量只有1.98kg左右，配合特長電池，流動操作時間可長達近8小時，更特別係屏幕頂部設有視像鏡頭，用家只要經無線網絡，就可以開視像會議，省下安裝上嘅麻煩。硬件方面，亦係用上CoreDuoT2600（2.16GHz）處理器，配合1GM記憶體、nVIDIAGeForceGo7400顯示卡及100GB硬碟，細機嚟講都算強勁！<br> <br> 規格<br> CoreDuoT2600（2.16GHz）、1GB記憶體、GFGo7400、100GB硬碟<br> $9,999</p></body></html>