<html><header><meta charset="utf-8"><title>寵物花園：為食貓愛榴槤　不愛留連</title></header><body><h1>寵物花園：為食貓愛榴槤　不愛留連</h1><p>講起為食大懶貓，第一時間諗起加菲貓，今日主角Mimi就係現實版加菲貓。佢比加菲貓更為食、更寸、更平易近人兼更懶，為食到連一陣味嘅榴槤都啃得落、平易近人到係人都可以當佢BB咁抱、寸到有時連主人都唔睬、最離譜係懶到話瞓就瞓，寧願攤喺屋企都唔願喺街留連。<br><br>記者：許維雅　攝影：伍慶泉</p><p>小檔案</p><p>姓名：Mimi（8歲）<br> 性別：女<br> 品種：蘇格蘭短毛摺耳<br> 至愛食品：榴槤<br> 性格：聽話、貪吃貪睡、懶到唔識郁</p><p>見榴槤即撲埋身</p><p>愈臭愈熟愈鍾意食</p><p>為食貓見唔少，為食到連榴槤都食就真係第一次見。蘇格蘭短毛摺耳貓Mimi今年8歲，跟主人一樣咁鍾意食榴槤，仲愈熟愈臭就愈鍾意，記者一將果王帶入屋，Mimi立刻鼻仔郁郁係咁索，阿祥話：「因為自己鍾意食榴槤，所以成日買返屋企食，記得有次我食得津津有味，Mimi無端端跳上梳化望住我，好似等我餵咁，我咪畀嚿佢歎吓囉，點知佢真係食喎，之後我次次開親榴槤佢都貢埋嚟，整整吓愈嚟愈鍾意食，平時佢叫極都唔郁，𠵱家一有榴槤就自動埋身，愈熟愈爛嘅榴槤佢愈鍾意，因為腍腍哋可以細細啖擺入口。」</p><p>減價$2,000帶返屋企</p><p>阿祥之前一直無打算過養貓，7年前無聊行過寵物店，見到Mimi又乖又可愛，先係咁意抱上身玩吓，再俾店員𠱁兩𠱁，埋尾一輪講價，最後成功由$6,000講價到$4,000帶返屋企，阿祥回憶：「本身真係無諗住養貓，個店員一見我抱住Mimi就講咗句：『你抱住佢佢肯瞓，即係好跟你呀！」就係咁忍唔住買咗，好彩Mimi好聽話，養咁多年從未抓花過任何嘢，傢俬一條貓抓印都無。啱啱買返嚟嗰陣Mimi好活躍㗎，周圍走坐唔定，𠵱家就懶到郁都唔郁，淨係鍾意食同瞓！」Mimi絕對係加菲貓一隻，唔知佢係咪最憎星期一呢？</p><p>打死唔出街</p><p>表情多多</p><p>人人都可以抱</p><p>Mimi從來唔太抗拒陌生人，仲可以好似BB咁任抱唔嬲，又可能因為Mimi係一等一為食，所以容易訓練，阿祥由Mimi5個月大開始教佢，𠵱家識得畀手、識得Sit、仲識得雙手離地企起身，問你服未？阿祥：「Mimi好聰明好易教，其實教貓同教狗一樣，只要餵佢哋之前，習慣性要佢哋做動作就得㗎喇，貓一樣可以。」Mimi咁識討主人歡心，難怪日日都有咁多好嘢食，除每個星期日有雞肉食外，逢生日仲有新鮮帶子開生日會，生活真係好過加菲貓。</p><p>無食嘢兩星期</p><p>唔好睇Mimi食得好住得好，肥肥白白咁，其實Mimi都試過大病一場，嗰次係唯一一次Mimi唔食嘢兩星期。Mimi1歲左右，試過患喉嚨潰瘍，餵佢食嘢食一啖就唔食，因為一食就覺得痛，睇見就可憐，最後仲俾個無良醫生搞到一驚就失禁。阿祥話：「嗰次真係好嬲，明明Mimi係喉嚨潰瘍嘅小病，荃灣嗰個獸醫同我哋講話Mimi患貓愛滋，根本就想呃我哋幫Mimi驗呢樣驗嗰樣，最後加埋吊鹽水同照X-Ray，要$7,000埋單。咁都算，最慘係我唔知個獸醫點樣折磨過佢，嗰次係我第一次見到Mimi發惡，搞到𠵱家Mimi一驚就瀨屎瀨尿，好似患咗恐懼症咁！」</p></body></html>