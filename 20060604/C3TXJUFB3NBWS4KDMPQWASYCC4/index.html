<html><header><meta charset="utf-8"><title>高清錄製＋dtsES　浮誇聲畫享受</title></header><body><h1>高清錄製＋dtsES　浮誇聲畫享受</h1><p>今年2月，陳奕迅在紅館嘅《GETALIFE》演唱會連爆9場，超水準表現令入場者滿意而歸，呢幾個月個個等佢出LiveAlbum回味一番，雖然大多數人急不及待喺4月買入CD同VCD，不過若論聲畫享受，點及新鮮熱辣出爐嘅高清DVD版咁正！<br><br>記者：徐影龍</p><p>創新主題</p><p>看罷《GETALIFE》DVD，發覺演唱會概念真係好大膽，已成Concert指定動作嘅靚衫欠奉（那些帽子幾惡頂吓）、熱辣性感女Dancer欠奉（只得一堆怪物）、明星嘉賓欠奉（只有EO2及彭敬慈伴舞）……等等，儘管如此，筆者跟廣大歌迷一樣，齋聽Eason現場唱功，比錄音室更放嘅演繹，已是一級享受！<br> 更大膽係Concert3大主題，一出場唔係熱鬧快歌同大家Warmup，而係戴住頂烏鴉帽唱《浮誇》，其中更以連串黑白色燈光圖案及舞伴，帶出「生與死」嘅主題，咁玩嘢法真係大吉利是！第二個主題Sell親情，一曲《單車》令人不期然想起父子情，而對住老婆同囡囡小康堤唱嘅《大個女》，唔睇畫面都感受到佢冧到爆嘅表情！值得一讚係3大主題分3隻DVD收錄，完整度令人感受製作者嘅心思。</p><p>高清錄製</p><p>繼李克勤後，今次輪到陳奕迅《GETALIFE》玩高清錄製。雖然收錄媒體仍是DVD，並非次世代光碟HDDVD或Blu-ray高清影碟，解像度仍是MPEG2嘅852×480，嚴格嚟講並非真正高清，不過母帶以1,920×1,080高清錄製，縮細到DVD解像度，影像仍是相當之細緻，最明顯係大WideShot影全場，成萬觀眾唔會揦埋一嚿，近鏡影Eason與怪物舞伴時，亦係清晰到連頭髮絲都見到！如此拍住㗎仔嘅質素，在港產演唱會中的確少見。</p><p>唱盡《U87》名曲</p><p>《GETALIFE》總數收錄38首新舊作品，歌曲橫跨華星、英皇及新藝寶三個時期。<br> 在英皇被雪了一年，陳奕迅復出歌壇後谷盡全力，重生後首張大碟《U87》賣到街知巷聞，《夕陽無限好》、《浮誇》成各大電台播放率最高作品，卡拉OK個個爭住唱，更橫掃樂壇大小獎項，贏盡銷量同口碑！筆者最慶幸係《GETALIFE》幾乎盡收《U87》歌曲（除《16月6日．晴》及2首國語歌），現場演繹難度最高嘅《三個人的探戈》叫人喝采，加埋《爛》、《美麗有罪》等「玩聲」正歌，令人折服其假音跟低音間急速轉換仍毫不含糊嘅功力！</p><p>4分鐘Making超孤寒</p><p>在整個演唱會，Eason很少停下講東講西，只是不停咁唱，連跟觀眾握手等環節都無，筆者重諗住睇DVD嘅Bonus補償吓啦，點知成個Making4分鐘唔夠，Eason加埋都講唔夠10句嘢。整個製作特輯重點係講今次HD高清錄製有幾巴閉厲害，SONY要員話套RecordingMedia係跟《星球大戰》同一套嘅SRW！難怪DVD版畫面清得咁緊要啦，話唔定年尾有得睇真正高清嘅Blu-ray版㖭！<br> 音效亦屬頂級；dtsES、DDEX兩大6.1環迴音效都有收錄，聽盡Eason把靚聲外，觀眾喝采聲亦會圍住耳仔走，現場氣氛爆晒燈！</p><p>PROFILE</p><p>版本：3區3DVD版<br> 音效：Stereo、dtsES、DDEX<br> 鏡頭切換：轉為字幕切換<br> 售賣點：DVDPro（23226326）<br> 地址：旺角奶路臣街6E德發商場地庫B4舖</p></body></html>