<html><header><meta charset="utf-8"><title>世盃貼士唔贏唔收錢</title></header><body><h1>世盃貼士唔贏唔收錢</h1><p>倒數4日，就係世界盃決賽周大日子，大家諗定點樣過未？手機網絡商各出奇招，早就喺意料之內，但勢估唔到，有網絡商為咗要大家睇得更投入，竟然提出「唔贏唔收錢」呢項服務！筆者個死黨大炮祥就不斷追問，係咪投注咗幾多錢都可以回水咁筍先？筆者即時暗笑兼贈佢一句：「你估人哋開善堂咩？」<br><br>記者：尹謹基</p><p>勝出先收服務費</p><p>究竟「唔贏唔收錢」係乜東東？查實呢條橋係由SmarTone-Vodafone提出嘅！為迎接世盃時刻，佢哋特別開設「世盃投注秘笈」，內容除咗提供賽前分析、即時賽果、賽程預報等例牌嘢之外，仲設有一項名為「貼士速遞」服務。全部64場賽事入面，每場比賽都會Send出1至2條波纜貼士畀用戶，跟唔跟佢買當然有得揀，若然跟佢買又唔中，網絡商話明唔收取服務費，聽落都幾筍！不過啲貼士有幾堅就不得而知，始終波係圓嘅，睇完「貼士速遞」再落注，咪當多一個Choice囉！</p><p>各出奇謀搶客</p><p>雖然數記呢招夠盞鬼！不過其他網絡商亦唔執輸，一樣大搞噱頭！例如3HK就搵張達明粉墨登場，以棟篤笑方式嚟講波，相信會笑到碌地都唔定。和記仲獨家播放adidas世盃足本電視廣告，有齊碧咸等球星幕後花絮。至於CSL、PCCW同埋Peoples，亦推出勁多世盃猛料，好似CSL就提供「MobileESPN」頻道，包你出夜街都唔驚Miss咗重要比賽片段！</p></body></html>