<html><header><meta charset="utf-8"><title>Nokia力挑SHARP芒王　千六萬色史上最靚</title></header><body><h1>Nokia力挑SHARP芒王　千六萬色史上最靚</h1><p>玩靚芒，早就與日韓機掛鈎！仲記得數年前具備4,096色嘅SAMSUNGT108，嗰種震撼程度絕對比𠵱家推出一款500像素CCD影相手機，有過之而無不及！但勢估唔到，當大廠角力於款式、相機功能之爭嘅時候，諾記竟反其道而行，再度力谷靚芒。N6136係諾記首部配備TrueColor（1,600萬色）嘅摺機，亦係現時GSM最強規格，副芒也多達26萬色，加埋闊屏及超高解像度，用嚟睇相、睇片更逼真，一句到尾：「好色！」<br><br>記者：陳國輝　攝影：林栢鈞</p><p>除剛提到嘅韓國SAMSUNG，講起靚芒，日本方面仲有Panasonic及SHARP做代表！Pan記自從喺舊年推出VS系列以來，首部VS2即採用1,600萬色芒，成為GSM第一部TrueColor機，不過內置只得32MB兼冇插卡，功能太齋。今日就同出晒名靚芒王嘅SHARPSX833比拼，其CGSilicon令畫質靚到唔起狗牙，相當厲害！今次N6131同樣玩靚芒結合摺機，到底有冇得拼？</p><p>畫質Sharp如機王</p><p>如果齋同你講數據，N6131靚芒配備1,600萬色，直頭拍住Desktop電腦嘅32bitColor級數，又或同你講解像度達到320×240嘅QVGA級別，你可能會聽到一頭霧水！所以今次小記專登以N6131與舊有SHARP靚芒機王SX833，喺同一環境下拍低同一張相，再拍埋比較一下，等你更了解新芒有幾巴閉！從結果睇，SX833色溫較接近真實，而且個芒也稍大；但其他方面就由N6131大幅勝出，好似色彩度更豐富、對比度更強烈等，而且屏幕光度夠勁，日頭拎出街依然睇得清楚。</p><p>一按式彈蓋勁爽快</p><p>結合黑銀色配搭，商務味極濃嘅摺機款式，查實都唔算有乜驚喜。值得一提係鉸位特別加入一按式彈蓋掣，手指公㩒一下機蓋即自動彈起，非常順手。講到必備影音分唇，除咗130萬像素相機、MP3播放器之外，亦支援最高為2GB嘅MicroSD記憶卡，用嚟搭車聽歌，甚至乎拍多套《巴士阿叔》續集都夠用！機內仲設有3D足球遊戲，食正世盃舉行期間狂操機，都咪話唔爽！</p><p>PROFILE</p><p>制式：GSM四頻<br> 體積：92×48×20mm<br> 重量：112g<br> 屏幕：1,600萬色主芒＋26萬色副芒<br> 功能：2.2"TrueColor芒、130萬像素相機、2GBMicroSD記憶卡、藍芽、EDGE<br> 查詢：Nokia（21366338）</p><p>鏡頭以外</p><p>以前玩手機，唔覺靚芒咁重要，但自從當手機成為電子相簿嘅一部份後，又或者用嚟打JAVAGame嘅時候，情況即時唔同晒！好似最近，小記就幫朋友揀緊一款PPC手機，佢講明想用嚟睇戲，冇QVGA解像度就唔買！</p></body></html>