<html><header><meta charset="utf-8"><title>中環在線：K寶阿叔有壓力</title></header><body><h1>中環在線：K寶阿叔有壓力</h1><p>仲有幾日，4年一度嘅世界盃就正式開波，除咗一眾球迷、馬會呢個大莊家同埋一眾打不死嘅外圍佬，最開心莫過於「冧莊」攞到獨家直播64場賽事的有線K寶，梗係啦，廣告爆晒，臨開波仲有大把客仔排住隊等裝機幫襯，難怪佢哋單位辦事人吳天海笑到唔停得口！<br> 海哥話，𠵱家仍繼續有熟客仔想加碼，佢哋都頭痕諗緊計，而廣告額呢就已經比上屆升咗1成以上……咁多咗幾多客仔？佢話上屆開波前後平均每個禮拜上6000至7000個新客，今屆都差唔多，臨開波呢幾日最關鍵，師傅一日開足25個鐘頭工都做唔切……完全紅牌阿姑應接不暇咁款！<br> 開心還開心，計華華睇今屆K寶上下應該仲辛苦過上屆，第一、珠玉在前，上屆咁成功（尤其係個玩足1個月嘅嘉年華會）今屆豈能有失。</p><p>對家亦步亦趨</p><p>第二、𠵱家有二少檔now呢個亦步亦趨嘅對家，更加唔可以衰，難怪一向風度翩翩嘅海哥，噚日響九龍灣展貿主持嘉年華場館啓用儀式嗰陣，都搖身變成K寶阿叔，話有壓力，而壓力要響星期五開波之後先解決到！<br> 李華華</p></body></html>