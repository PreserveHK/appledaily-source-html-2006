<html><header><meta charset="utf-8"><title>潛水鑿巨蠔要分3啖食</title></header><body><h1>潛水鑿巨蠔要分3啖食</h1><p>做咗飲食版咁耐，肥咗唔少，鬼咩？日日出去採訪日日食好嘢，今次仲撞啱我最鍾意嘅生蠔，而且呢款叫岩蠔嘅巨蠔，比普通蠔大兩三倍，入口都要分3啖先食得晒，加上岩蠔唔係成日有（至7月中），而且要搵人潛落海底開鑿，搵命博，自然矜貴，老闆請我食，無理由推㗎!?<br><br>記者︰方綺君　攝影︰周旭文</p><p>岩蠔$180/隻<br> 供應期：6月16日至7月16日<br> Size：約6吋長</p><p>徒手開鑿　搵命博</p><p>勁愛日本菜的話，無理由唔識SAECulinaryComplex，雖然位置有點偏僻，但拍攝當日見到座無虛席，全因店中Director是鼎鼎大名的馬基良師傅。<br> 今次馬師傅又有新搞作，由6月16日至7月16日推出生蠔新菜，當中以岩蠔最搶，皆因體積龐大，打開蠔蓋，肥美的蠔肉要分兩三啖先食得晒，而且岩蠔好矜貴，馬師傅話︰「岩蠔生長喺海底嘅岩石中，真係要搵人潛入水，徒手開鑿出嚟，搵命博㗎！」所以，岩蠔賣$180一隻，雖然貴，但值得！</p><p>馬師傅金句：20年讀書　<br>20年工作　20年創業</p><p>同馬師傅傾偈，發覺佢真係好鍾意日本菜，講唔停口，若非舖面太多客，可以與小記講一個夜晚。我無知，老實說對馬師傅嘅Profile一知半解，問佢可唔可以講講戰績，馬師傅不好意思，不過我都刮到料：<br> ·中學畢業後便到日本當料理學徒<br> ·曾在香格里拉的灘萬日本料理工作了10年<br> ·之後又在香港君悅酒店鹿悅任總廚13年<br> ·03年毅然離職開舖，搞SAE私房菜<br> 馬師傅有一個心願，就係「20年讀書、20年工作、20年創業」，加上佢來頭咁勁，難怪不少政客和名人都是座上客。</p><p>日本產天然岩蠔刺身　$180/隻</p><p>左邊第4隻便是天然岩蠔，和其他蠔比較明顯大隻好多，肉汁豐富蠔味極重，入口後餘韻長。師傅話往年好多食客食過後都留低卡片，若再入貨的話記得call佢哋嚟食喎！</p><p>酸麵豉焗生蠔　$48</p><p>廣島蠔配合日本酸麵豉和蛋黃醬以原隻岩蠔殼焗，入口一咬，蠔汁加上麵豉和蛋黃醬，惹味非常，小記至愛。</p><p>生蠔朴葉燒　$98</p><p>以熊本蠔製作，熊本蠔肉爽少水份，比較適合放在朴葉上燒，用朴葉燒過的蠔帶一陣幽香，入口後仍有陣陣朴葉餘味留在口腔內。</p><p>SAE（25272537）<br> 地址：灣仔譚臣道13-15號萬利中心2字樓</p><p>老闆Winnie：第一口蠔難食到嘔</p><p>老闆Winnie記得細細個食第一口生蠔，印象係︰「難食到嘔！」（佢真係嘔咗出嚟！）「之後Daddy帶我到馬會食，原來生蠔新唔新鮮，真係好唔同。」就是這樣，Winnie從此愛上生蠔。因為鍾意食，驅使修讀遺傳學的Winnie轉投飲食界。</p><p>親到美法澳揀貨</p><p>現在，Winnie會親自到美國、法國、澳洲等地蠔場搵靚蠔，雖然做老闆，但間中亦會落廚整幾味。「如果客多或者有朋友幫襯，都會落場幫手。」小記有所懷疑，Winnie唔係飲食業出身，得唔得㗎？我望住menu，啤酒煮蠔（最受歡迎）、焗蟹蓋、韓國泡菜炒、日本麵豉湯煮、橙酒煮、鹽燒、鹽焗等，數一數都有十幾種煮法，都係Winnie諗出嚟嘅？於是我藉口試吓用日本青芥末忌廉汁做topping（鋪在蠔上煮的材料）嘅生蠔……Sorry！係我小人之心，原來Winnie煮嘢真係有一手！</p><p>生蠔拼盤　必叫！</p><p>a.美國野生AstoriaJumbo　$60<br> 少鹹，蠔味濃郁<br> b.SydneyRock　$28<br> 味道甘香，爽口<br> c.AngassiBelon　$58<br> 最新推出，有一陣鮮甜的海水味，咬時聽到「嗦嗦」聲。<br> d.HarstineIsland　$26<br> 3吋大，鮮甜</p><p>加唔同topping仲過癮</p><p>除了生食生蠔，亦有其他加topping的有趣食法，好似加日本青芥末忌廉汁，只係加5蚊；法國黑菌忌廉汁，加20蚊就可以試到生食以外嘅食法。Winnie話︰「雖然我覺得生蠔新鮮開即食最好味道，但我希望其他唔食生嘢嘅朋友有其他選擇。」</p><p>OysterExpress（25750227）<br> 地址：銅鑼灣耀華街25號丹納中心1號店</p></body></html>