<html><header><meta charset="utf-8"><title>It'sPossible美有可能：純白弄潮兒Sexy</title></header><body><h1>It'sPossible美有可能：純白弄潮兒Sexy</h1><p>A：「星期日有出海船P，你去唔去？」<br>B：「唉，上次池邊party姣婆蓮竟然同我撞泳衣，同佢組Twins，我覺得cheap到痹囉！成8嚿水一套㗎，冇錢再買喇。」<br>A：「我都嫌自己套泳衣太清一色，不過睇極都唔啱。」<br>　　放心，DIY打救眾姊妹，今次請來名設計師Nelson教大家點樣整色整水，以三套平霸比堅尼，配襯BlingBling閃石、水晶或七彩膠珠，創出別樹一格水着時裝魅力，戰鬥力直線飆升，今年下水禮班餓狼仲唔睇到流晒口水咩！<br><br>記者：盧家蕙　攝影：陳陶鈞<br>服裝指導：NelsonCheung<br>Model：Julia&amp;Silvia（Starzpeople）<br>錶飾贊助：LOKMANITALY</p><p>舢舨充炮艇</p><p>要令一件平平無奇的泳裝變得獨一無二，梗係唔少得各式各樣嘅濕碎配件，以下的加工物都係Nelson多年嚟喺深水埗專售服飾配件店舖那裏搜集得來的，有需要時佢就會擺出嚟晒冷，平均每套泳衣約花1小時改裝（因人而異），件件總數唔超過$200，但效果就好似成件名牌泳衣咁，掂！</p><p>DIY配件<br>泳衣</p><p>珠石花花</p><p>膠珠鏈</p><p>顏色珠仔</p><p>白色魅力</p><p>本身是件平價而又單調冇睇頭泳衣，經一番修飾後，即時躍升為高雅迷人泳裝，上身的水晶、下身的珠仔吊飾，皆有助分散視線。Nelson說：「今年極之流行白色泳裝，唔好睇佢白白淨淨，其實好蝦人着㗎，身材唔夠凹凸有致都咪亂試。」好似model咁嘅身材當然goodfit，不過加工後，長平公主都carry到，仲多幾分型格㖭。</p><p>配件</p><p>a.	純白三點式泳衣	$49.9<br> d.	BlingBling閃石水晶鏈	$20/碼<br> e.	白色緞帶連珠仔吊飾	$20/碼<br> f.	白色紗布玫瑰花裝飾	$40/碼</p><p>Step</p><p>Top：01.頸繩綁蝴蝶結部份可以不須加工，用尺量度餘下長度，即正面看得見的部份，直接縫上玫瑰花紗布作點綴。<br> <br> 02.輪到胸前部份，以閃石水晶鏈在三角布邊圍一圈，用針線縫上。<br> <br> Pants：03.下身部份比較簡單易縫，只須量度三角褲腰邊闊度，前前後後地繞上一整圈白色緞帶連珠仔吊飾並縫合，一件迷人泳裝便完成。</p><p>Tips</p><p>白色唔係人人着得到，一係身材好勁，一係就好平，好似Sammi咁就會着得好型喇。</p><p>橙黃嬌美熱情</p><p>鮮黃色的確好sharp，不過稍嫌單調，學Nelson話齋：「女仔通常有一大堆唔等使嘅珠仔鏈，可摷番晒出嚟砌落泳衣上面，慳番一筆。」重點係以一連串橙黃色珠鏈作裝飾，令身材平平嘅嬌軀更性感，啱晒青春活潑的甜姐兒。</p><p>配件</p><p>b.	鮮黃色比堅尼泳衣	$49.9<br> g.	橙黃色大玫瑰花	約$100　<br> h.	橙色膠珠拼金色珠片頸鏈	約$50　<br> i.	橙黃色木珠鏈	約$40</p><p>Step</p><p>Top：01.橙黃色珠片頸鏈按照頸帶長度剪出來，頭尾打好結，沿頸繩一粒粒縫上。剪出自覺最標致的一小串膠珠（大約3-4粒），於胸口中間位置作小點綴。<br> <br> Pants：02.下身的三角褲釘上一排橙黃色木珠鏈，只釘前幅沿腰邊位。如果下身飾物睇起來已經好墜手，臀部位置則可免則免。<br> <br> 03.最後扣上大襟花，左右皆可，Nelson話：「一朵好喇！咪學汪阿姐咁掛兩朵太陽花喺心口！」</p><p>Tips</p><p>選購可任意扣上拆下的襟花，可隨意配襯之餘，清潔時都方便啲。</p><p>麖皮民族風情</p><p>褐色麖皮三點式，驟眼睇悶親人，用來DIY就最好不過！只須配上充滿民族色彩的珠仔和頸鏈，野性指數爆燈。Nelson：「民族feel人人都啱襯，唔似得喱士咁難carry。」猶如小野貓上身，全場至hot係你啦！</p><p>配件</p><p>c.	褐色麖皮三點式	$49.9<br> j.	民族feel紅褐色頸鏈1條	$40<br> k.	紅色及米黃色圓筒形木珠	$10/包（約8-10粒）<br> l.	棕金色長扁形膠珠	$10/包（約8-10粒）</p><p>Step</p><p>Top：01.今次唔玩頸繩，重點擺喺胸前2塊布上，以各式各樣膠、木珠，隨意地釘上，每邊大概用上30粒。注意唔好用死一款，Nelson所釘的紅色、棕色珠比例為3：7。<br> <br> Pants：	02.下身唔使逐粒釘，一條頸鏈搞掂晒，要先度啱長度然後修剪頸鏈。<br> <br> 03.由於褲的中間部份（約5cm）唔使釘，頸鏈會垂下來，量度頸鏈時應預留長度。</p><p>Tips</p><p>頸鏈不需要緊貼腰圍縫上，中間部份唔釘，令頸鏈輕輕垂下，別有美感。</p><p>平買靚泳衣</p><p>話明係DIY，買套幾嚿水嘅泳衣改裝一定唔符合經濟原則，Nelson就話：「街邊好多賣幾十蚊一套嘅泳衣都OK㗎，睇你識唔識揀啫！」語畢即鏟入灣仔散貨場，佢仲話：「唔好睇小呢類cheapcheapoutlet，隨時執到筍嘢㗎！」</p><p>Nelson'sTips</p><p>後生女着乜都好睇，肥有肥着，瘦有瘦着，唔通着一件頭咩！被Nelson評為「娘爆」嘅泳裝，致命傷係上面嘅通花喱士，十足似着bra，記住顏色並唔係重點，pattern先緊要。</p><p>Nelson評語：豹紋</p><p>「野性豹女郎？Sorry，今個夏天冇你份，自己彈埋一邊罷啦！」</p><p>花花Pattern</p><p>「今年興花花，呢套比堅尼貼晒題，粉紅花花襯翠綠色樹葉，顏色夠搶又唔會太誇，唔使DIY都夠照喇！」</p></body></html>