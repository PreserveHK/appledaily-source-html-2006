<html><header><meta charset="utf-8"><title>數碼影音：毋須電腦慢慢剪　拍片燒碟DVD機即睇</title></header><body><h1>數碼影音：毋須電腦慢慢剪　拍片燒碟DVD機即睇</h1><p>世盃開鑼，踢波熱潮席捲全球，各式射罰球、精華片段最好睇。不過你咪以為拍低呢類鏡頭好易，攝錄機反應要夠快之餘，有殺錯冇放過底下更係極速消耗DV帶！日立新出嘅DZ-GX3300E，就可用幾蚊1隻嘅白板DVD碟儲存，更可即時放落DVD機度播，最重要係機仔比同級機更的骰輕巧，喪拍生活片段都冇咁攰！<br><br>記者：許福合　<br>攝影：伍慶泉　<br>ImageGirl：Mandy</p><p>DZ-GX3300E用上碳黑機身，比周街悶到爆嘅銀色機更搶眼，而且機身唔算笨重，單手拎住影都好舒服。以DVD作儲存好處之一，除儲存成本較DV帶更低外，拍完嘅光碟更可在DVD機上播放，免卻如DV帶般須經電腦作一番編碼、轉影片格式再燒碟嘅惱人步驟，啱晒心急人士。</p><p>迷你光碟易攜帶</p><p>雖然使用DVD作儲存，不過跟同類DV比，體積足足細一個碼，事關對應3吋半光碟，機身自然大幅收身。錄影時間相對較少，以標準畫質計，1隻碟約可錄30分鐘，好在迷你DVD碟夠細，帶多幾隻出街都好方便。<br> 對應制式方面亦比同級機為多，用上SuperMulti制式，除DVD±RW/-R外，仲可用埋DVD-RAM，大大提高兼容性，更因DVD-RAM可隨意刪除或增加片段，毋須封閉DVD區域，更為適合拍吓停吓嘅DV機。</p><p>各制式光碟售價</p><p>DVD±RW	約$10<br> DVD-R	約$5<br> DVD-RAM	約$15</p><p>自拍16:9闊屏電影</p><p>好多人以為燒碟式DV受雷射頭所限，一定反應遲鈍，DZ-GX3300E就改善其開機速度，着Power後2至4秒已可拍攝，更特意喺機頂設有一個重新啟動鍵，當上次拍下片段毋須燒錄時，可按掣重開機，大約只需1秒就會重回拍攝狀態，相當好用。<br> 感光元件採用331萬像素CCD，可以闊屏幕模式進行攝錄，完成作品喺個16:9靚芒度睇番，充滿電影感。鏡頭提供10倍光學變焦（500倍數碼），怕手震嘅話，鏡頭旁邊仲有閃燈及電子防震配合，令遠攝更為穩定。</p><p>動靜攝錄實地試</p><p>PROFILE</p><p>感光元件：1/3"331萬像素CCD<br> 支援光碟：DVD±RW/DVD-R及DVD-RAM<br> 鏡頭變焦：10倍光學/500倍數碼<br> 屏幕：2.7吋<br> 體積：48×91×132mm<br> 重量：470g<br> 查詢：日立（27700377）</p></body></html>