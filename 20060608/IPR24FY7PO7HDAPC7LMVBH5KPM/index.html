<html><header><meta charset="utf-8"><title>電腦巡場：花$399升級老爺PC　硬錄世界盃</title></header><body><h1>電腦巡場：花$399升級老爺PC　硬錄世界盃</h1><p>萬眾期待嘅世界盃就開鑼，全程賽事玩足1個月，除非你係全職球迷，否則睇晒64場賽事幾近冇可能；與其花錢買部硬碟錄影機錄低佢，不如試吓加張擷取卡，將屋企部老爺PC「升級」成更勁嘅錄影機！再唔係抄埋落手提機度，返工搭車追睇賽事，有覺好瞓之餘仲唔怕俾人話Out啦！<br><br>記者：朱崇德、陸俊雄　<br>攝影：楊錦文　<br>ImageBoy&amp;Girl：Yannie、Ricky</p><p>在家錄影</p><p>硬碟式或燒碟式錄影機，由於技術相對較新，未算太成熟，所以Hang機情況都幾普遍。與其係咁不如直頭用電腦嚟錄影！其實現時好多PC用嘅擷取卡，有埋接收電視兼錄影功能，大家咪以為PC要求好高，老爺如P-III1GHz加256MB記憶體，已經可以玩得揮灑自如！</p><p>直插USB夠簡單</p><p>擰螺絲麻煩、插卡又唔知邊條槽！對電腦有恐懼症嘅人，叫佢開機整腦有100個不可能理由，外置式擷取卡就最啱使。呢部DVD2GOMPB680只須經USB接駁電腦，裝埋軟件就可以用電腦睇電視兼錄波！精巧處是使用了PhilipsMK3電視接收器，是腦場Sales推介的外置式靚錄版！內置預校錄影同麗音雙語接收，最正係畫質超精細，最高可支援15Mbps低壓縮MPEG2影像，比一般行9Mbps嘅硬碟錄影更靚！<br> 提提大家，使用全速USB2.0接駁時，可錄取DVD畫質，但家裏電腦只對應舊版USB1.1，就只能錄到VCD畫質，買機前要留意。</p><p>對應MCE錄播一條龍</p><p>內置式擷取卡最大賣點係較抵玩，呢張GrandmarsPG600-2採用了高質SilconXceive國際線路麗音TVTuner，支援全球電視接收制式；核心使用Conexant硬體壓縮，除減低電腦負擔外，最正係加入降低噪訊功能，使電視畫面更實淨和鮮艷奪<br> 目仲支援WindowsXPMCE2005，可在待機模式下預校錄影，錄完就自己熄機，好方便！</p><p>自動開機熄機錄影</p><p>想簡單啲玩錄播，入門價可考慮呢款易錄燒PV959TF；一樣使用名廠PhilipsTV調諧器核心，除一般錄製MPEG1、2格式外，仲支援MPEG4及WMV影像編碼。跟機一樣有遙控，不過只對應跟機的《PowerVCRII》。由於屬平玩版，電腦系統需要上到1.2GHz配256MB記憶體先夠玩。佢仲可在關機下自動開着部腦錄影，毋須SleepMode模式下啟動！</p><p>隨街睇波</p><p>64場波焗埋1個月打，隨時一晚開足3場波，正是錄得切都要睇得切，否則未睇嘅賽事會變成地獄式層層叠！其實一般電視擷取卡都會使用MPEG1/2錄影格式，市面有些硬碟式PMP可即抄即睇，揸住部PMP搭車返工時大可清吓啲「波債」！</p><p>20GB細有細玩</p><p>韓國JNC一直落力出PMP，呢部SSF-M120是場內最「平」實之作，2千蚊唔使，絕對係你我杯茶！佢有20GB硬碟容量、USB2.0介面、3.5"螢幕兼夾支援MPEG1/2/4、ASF、WMV等格式，又可播足4粒鐘片，電腦直抄兩場波入去播都冇問題。</p><p>4"靚芒兼具預錄</p><p>韓國Cowon嘅iAudioA2，具錄影和預錄功能，內置20GB硬碟，錄10幾場波都冇問題。加上可連播10個鐘，4場8強賽事一次過睇就最啱。仲要一讚個4"芒，167萬色兼具480×272（16:9）解像度，真係好色到唔信，望落去真係草皮都綠啲，球迷最Buy。</p><p>免電腦直錄直播</p><p>現時大部份MP4機基本上不對應MPEG1/2影片格式，想過片落機就要重新壓片，隨時搞你幾粒鐘！呢部AkiraX-Mini，係現時場內唯一有預校錄影功能MP4機，內置128MB再加支援SD記憶卡，最方便係使用電視AVOut線直過直入，中間免除好多轉錄嘅麻煩，懶人最啱。</p><p>裝放大器有學問</p><p>不論用PC或硬碟錄影機，錄電視最常遇鬼影、雪花問題，主因係電視訊號唔夠強，一般訊號要達80-db先有清晰效果，不過香港大廈公用天線普遍只達60-db，加上錄影機Tuner唔夠好，導致畫質偏差！解決辦法係裝番個電視放大器，一般有30至35-db放大能力已夠使。國產貨（約$100）質素較參差，首選係日本牌子（約$300），如果有埋功率調校，即係用料都靚啲，大家識揀啦！</p><p>同場加映：公司電腦偷雞睇波</p><p>計埋返工放工搭車時間，都未必睇得晒咁多賽事，買支4GBUSB手指，抄晒2場波再返公司偷雞慢慢睇！若果老細坐正喺你後面，咁你惟有認命，同世盃講再會啦！</p><p>售賣點</p><p>（a）康藝科技（23079084）<br> 地址：深水埗高登電腦商場1樓91號舖<br> <br> （b）A-Grade（23869922）<br> 地址：深水埗黃金電腦商場地庫62號A舖</p></body></html>