<html><header><meta charset="utf-8"><title>一味窩輪：H指再向下擺低吸4618</title></header><body><h1>一味窩輪：H指再向下擺低吸4618</h1><p>美股唔掂，日股唔掂，港股又再唔掂。恒指收15816，距上周四最低位15605，相差211點。H指收6641，距上周五最低位6452，相差189點。人心虛怯，外圍唔妥，港股擺幾擺，擺到上次低位，唔出奇。<br> 昨日跌幅超過3成嘅窩輪，有23隻。跌幅超過2成嘅窩輪，少唔過50隻。跌得勁嘅，多數係溢價高、槓桿率大嗰批。正股只不過跌2.3%（例如中石化，386），隻C輪（中石化C輪4453）即散31%。高溢價C輪，咪多手。淨係睇引伸波幅唔睇溢價，都係嗰一句，輸死未天光。溢價高嘅C輪，引伸波幅唔慌低得去邊。<br> 恒指C輪4796：恒指如果向下擺到上次低位，博反彈，吼恒指C輪4796。<br> 隻輪8月尾夠鐘，輪價18.5仙，溢價3.5%，槓桿率20.4倍（有效11.9倍），引伸波幅21.5%。<br> 中企C輪4618：H指如果向下擺到上次低位，博反彈，吼中企C輪4618。<br> 隻輪9月尾到期，輪價21.8仙，溢價4.2%，槓桿率9.2倍（有效6.5倍），引伸波幅31%。<br> 想贏輸大啲，則揀4648，隻輪壽命較4618短1個月，溢價高啲，槓桿率大啲，交投冇4618咁旺。<br> 章盛</p></body></html>