<html><header><meta charset="utf-8"><title>主場睇波　食正氣氛</title></header><body><h1>主場睇波　食正氣氛</h1><p>之前一輪熱身賽到喉唔到肺，今晚終於可以名正言順約埋一眾友好踩落酒吧迎接世界盃，無論你住港九定新界，捧情意結嘅英格蘭、穩陣派既德國甚至冷門嘅墨西哥，都預咗一間點題酒吧畀你又飲又食Hea住睇波，今晚德國對哥斯達黎加，你諗咗去邊未？<br><br>記者：陳慧茵　<br>攝影：何家亮、陳偉強　<br>Model：AllfromSalvador<br>服裝提供：SFALO（23900004）</p><p>德國Gripps吧　撞啱啤酒節</p><p>GermanyVsCostaRica　開波時間：今日12:00mn<br> <br> 諗起德國，筆者即時聯想起舉辦每年一度德國啤酒節的馬哥孛羅酒店，酒吧Gripps除咗有多款德國啤提供，仲有5部電視、3個投射屏幕直播賽事，認真誇張！你仲可以開間房匿埋慢慢睇（退房時間最長可延至下晝4點！），今晚知碇啦！</p><p>世界盃薄餅　$180</p><p>專為世界盃推出，用上聞名的BlackForestHam，配日本蘑菇、魔利菌等多種矜貴菌類，再伴以鮮蘆笋，夠晒清新健康。</p><p>墨西哥粟米片　$83</p><p>份量十足的佐酒小食，粟米片加入番茄粒、三色椒及車打芝士烘焗，入口極鬆脆，特備3款醬汁伴碟，送酒一流。</p><p>ErdingerChamp　$48/支</p><p>有傳統德國啤的特色——麥味重，色澤亦較深濁。</p><p>GrippsBar&amp;Restaurant（21133902）<br> 地址：尖沙嘴海港城馬哥孛羅香港酒店6樓<br> 營業時間：12pm-3am（視乎球賽時間而定）</p><p>英格蘭McSorley'sAleHouse　半露天齊大嗌</p><p>EnglandVsParaguay　開波時間：星期六9:00pm<br> <br> 無辦法，根深柢固，香港人始終最愛英格蘭，中環蘇豪區新鮮熱辣開咗呢間英式酒吧，兩層高不特止，大門口仲放咗部9呎高投射大屏幕，最正都係半露天位置夠開揚，英格蘭入波時可以放聲大嗌啦！</p><p>雞肉蘑菇批　$88</p><p>以鮮忌廉燴雞絲白菌，外形似酥皮湯，食時以酥皮蘸汁非常滋味，最難得是雞肉夠腍身入味，是非一般酒吧的用心之作。</p><p>澳洲牛肉漢堡　$88</p><p>重8安士的澳洲牛肉漢堡，比老麥足足重一倍！麵包外脆內軟，惹味煙肉及車打芝士，當飯食都飽肚。</p><p>免治牛肉拼薯茸　$88</p><p>一般酒吧焗薯茸只有幾粒煙肉同蒜茸陪襯，這裏除免治牛肉夾薯茸，面層更有車打芝士及雞蛋增加口感。</p><p>TwistedThistle$55/樽</p><p>本地少見的地道英國啤，味道清淡易入口，女士啱飲。</p><p>食客話……</p><p>McSorley'sAleHouse（25222646）<br> 地址：中環伊利近街55號<br> 營業時間：12nn-2am（視乎球賽時間而定）</p><p>墨西哥Cheers老闆娘最正</p><p>MexicoVsIran　開波時間：星期日12:00am<br> <br> 筆者繼靚仔當道（曾經）的英格蘭後，其次捧的便是墨西哥，第一係因為綠色係筆者嘅飛佛啦！第二係墨西哥食物酸酸辣辣夠醒胃，最尾亦係最重要原因，因為Cheers食物水準非常高，老闆娘平易近人……講咗咁耐似乎同足球無乜關係，咁大家落Bar睇波都係求開心啫，唔係匿埋喺屋企睇都得啦，係咪？</p><p>墨西哥香辣石蠔$108/6隻</p><p>石蠔面層鋪上紅辣椒、洋葱、蒜頭、檸檬汁等類似泰式生蝦配料，不過美國石蠔入口比生蝦味道更鮮，值得一試。</p><p>墨西哥香辣牛扒配粟米薄餅　$188</p><p>墨西哥傳統小食，以薄餅夾牛扒片及炭燒過的青紅椒配料，再蘸點牛油果醬或番茄辣椒醬，鮮嫩香口。</p><p>Margarita$45</p><p>據說只有墨西哥才能釀製出最美味的Tequila，加入鮮檸汁及TripleSec的Magarita更是無人不曉的墨西哥特飲。</p><p>100分老闆娘Nida</p><p>NidaSalinasChu，菲律賓人，來港23年，與Cheers老闆Thomas結婚18載，對丈夫廚藝讚不絕口。近年丈夫主力發展東莞餐廳生意，Nida則主理Cheers大小事務（包括烹飪及調酒！）。Nida在西貢頗出名，為人健談友善，大部份顧客都成為她的好友，例如為客人搞PrivateParty忙至晨早7點都毫無怨言，絕對係個100分嘅老闆娘。</p><p>Cheers（27916789）<br> 地址：西貢宣春街28號地下及2樓<br> 營業時間：2:30pm-凌晨（視乎需要）</p></body></html>