<html><header><meta charset="utf-8"><title>AV陳列室：韓製LCDTV睇埋DVD瞓身煲波煲碟</title></header><body><h1>AV陳列室：韓製LCDTV睇埋DVD瞓身煲波煲碟</h1><p>世界盃開波喇！好多人今屆都對東道主德國睇高一線；今晚你會喺邊度睇？作客酒吧？還是預咗成個月做廳長？韓國品牌YES可能明白大家睇波之苦，喺今日特別推出睇波專機──LTVD207，20"LCDTV賣$2,980，機身仲內置DVD播放功能，真係從未咁平！細細部放喺房唔阻地方之餘，仲可以場與場間瞓喺床「中場休息」，好主場Feel啫！<br><br>記者：朱崇德<br>攝影：何家亮<br>ImageGirl：Yuki</p><p>買嘢最緊要知價，現時的20"LCDTV多用作睡房私人影院，一般日本機定價4-5千蚊、韓國機定位4千零，至於國產貨就最貼近LTVD207，約在3千尾，不過大家留意這些全是齋版LCDTV，如果加了內置埋DVD機，賣價起碼加多1千！今次YES呢部LTVD207以超筍$3,380登場，而且在世界盃開賽期內更以優惠價$2,980開賣；呢種策略好明顯係借勢推高銷量，不過做用家嘅亦當然樂得執平貨啦！</p><p>20"機仔首上1080i</p><p>只得20"芒，初玩感覺係技術都幾難突破，800×600解析度、450cd/m2光亮度，都係一貫韓產機規格！不過最認真睇佢份規格表，YESLTVD207竟然號稱對應1080p的逐行掃描高清格式，咁就相當不得了！<br> 強如閱機無數的AV場Sales，都話暫時只見32"以上機種食得起「次一等」的隔行掃描1080i，對20"的韓產機仔，更是談何容易呀！以現時的AV產品技術，玩到上HDDVD都只係1080i，想試1080p？就只有用電腦播放特別的電影片段喇！基於片源的問題，筆者惟有以CCTV高清頻道（1080i）的直播節目作測試。</p><p>食碟式DVD夠慳位</p><p>LTVD207機身設計都算走大眾路線，走左、右兩邊喇叭，雖然唔及日系機玩「機底」設計咁潮，不過好處是左右聲道感覺出啲，以部屋影音產品嚟講，貫徹了簡單實用的大原則。此機另一大賣點可是內置的DVD播放功能，碟機使用「食碟式」設計，少咗個碟盤，感覺更慳位，播放碟種都算多類型DVD、VCD、AudioCD、MP3CD、JPEGCD都全部玩晒！而且筆者仲試用電腦燒製的CD-R/RW作播放，都OK冇問題，強橫嘅讀碟能力，簡直同國產機有得揮！</p><p>實試！<br><br>有聲有畫食得起</p><p>用色差直駁CCTV高清台，真係有聲有畫！而且仲係好順暢冇窒格。不過受制於800×600的Panel所限，畫面略感欠細緻，以20”機講已完全跑贏大市。</p><p>夠色夠層次</p><p>始終都係有1,677萬色，感覺色彩漸變層次都叫做得出色，不過快速移動畫面略帶殘影，但總算尚可接受。</p><p>畫面實淨</p><p>內置TVTuner都叫幾靚，畫面收得幾清吓，加上係細寸數機仔，畫面明顯實淨咗，睇世界盃就至啱。</p><p>AVSales阿泰：不論中、日、韓機種，以20"細機，佢係首部玩上1080i的機種。</p><p>高手教路：分線靚冇雪花</p><p>駁機入房睇波，玩電視分線就唔少得。其實好多跟機天線，質素好一般，如果發現房中電視出現雪花，可嘗試買條行內公認最正嘅日本MASPRO天線（約$10呎）。另外留意唔好用「中段式」1開2天線分插，最好買「入牆式」天線分插，畫質會較佳！再唔掂嘅話，只好加個天線放大器喇。</p><p>鏡頭背後</p><p>AVSales教筆者一條簡單加數題；腦場20"LCD賣2千餘、齋DVDPlayer就5百零、TVTuner卡約4百，加埋差不多係LTVD207嘅機價，不過咁都仲未做到部屋電視，咁大家可以諗到部機有幾抵！</p><p>PROFILE</p><p>顯示屏：20”<br> 解析度：800×600<br> 光亮度：450cd/m2<br> 色彩：1,677萬色<br> 可視角度：160度<br> 喇叭：3W×2<br> 影像輸入：色差、S-Video、視頻、VGA<br> 尺寸：180×570×430mm<br> 重量：10.5kg</p><p>華仁會（68138833）<br> 地址：旺角花園街75-77號花園商業大廈3樓</p></body></html>