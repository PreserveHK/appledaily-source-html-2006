<html><header><meta charset="utf-8"><title>劉長樂多Fans</title></header><body><h1>劉長樂多Fans</h1><p>個普通話台同城大商學院嘅EMBA課程合辦咗個全新電台節目，叫「與中國商界領袖對話」，淨係睇個名，就知每個禮拜請上去嘅，都係內地商界猛人。第1集由城大校長張信剛主持，請到嘅嘉賓係同樣做傳媒嘅鳳凰衞視老闆劉長樂。樂哥讚自己咁話，鳳凰衞視之所以咁成功，因為佢哋同內地關係良好，政治正確，自然馬到功成。唔知港台聽完有乜感想？<br> 向來好信風水嘅樂哥，繼續賣花讚花香，話好鍾意鳳凰衞視個Logo，因為鳳凰高飛在天，一如衞星電視嘅廣播特色。唔講唔知，原本今次節目錄音，只招待城大嘅EMBA同MBA學生，但原來呢兩個課程有好多其他系嘅內地交換生，個個都係樂哥Fans，仲偷偷咁走入現場偷師。</p></body></html>