<html><header><meta charset="utf-8"><title>世盃開鑼：偏門睇波點逐過數　BBQ$68抵過落吧</title></header><body><h1>世盃開鑼：偏門睇波點逐過數　BBQ$68抵過落吧</h1><p>港人至愛嘅英格蘭今晚出場，落吧？人山人海兼俾人屈最低消費，睇場波落樓一千幾百，都幾溶！點搞？仲有62場波要睇，場場中波膽都唔係咁燒錢法，況且晚晚蒲吧盞悶，屈喺屋企睇波氣氛又差幾皮……我都係球迷、我都要睇波、我都係消費者，就等我介紹以下偏門睇波好地方，一百幾十Hea足一日，兼食得飽飽，一個字，抵！<br><br>記者：陸伊琳<br>攝影：何盈傑、陳陶鈞<br>模特兒：家健、中島明、Carrie、Becky（Salvador）</p><p>BBQ：食完雞翼撐英格蘭</p><p>BBQ加踩單車，好普通，加埋竹戰同睇波呢？滿足晒N個願望，符合消費者心意。每位$68，少少錢，全日任食BBQ，捱茶餐廳食個Dinner都要呢個價，更何況唔只包1餐，午餐、Tea、晚餐殺到落消夜任食，食飽再睇波，只怕你肚皮無韌力。加$30租副麻雀打佢十圈八圈，先來個開場前牙骹戰，又得！我建議星期六、日一家大細撐場，因BBQ場位於大欖涌，有小河山谷為畔，對面農村仲養咗2隻大鴕鳥，順道郊遊遠離煩囂，享番一日半日天倫樂都夠盞鬼。</p><p>有乜玩？</p><p>有乜食？</p><p>海天一色（24506188）<br> 地址：屯門青山公路大欖涌村262地段<br> 收費：每位$68包全日任食BBQ及2杯飲品、開爐費$10、租麻雀平日$30、周末及假日$50<br> 播放場次：只限凌晨12時或之前開場賽事</p><p>爆房：租酒店房瞓住睇波</p><p>睇波？爆房喇！爆房好，有私人空間話禁煙就禁煙！今屆世界盃多深宵波，黃金海岸就順應推出睇波住房套餐，$650住1晚，4人入住均除每人$160多啲，買定薯片、啤酒、杯麵開P，抵過落吧。豪啲，畀夠$4,000，10位朋友一齊入住，雖然均除要$400，不過包2小時無限量供應生啤同冷熱小食，成個迷你Buffet搬入房開餐，抵喎。每間房有2個大電視，廳房各一，撞啱同時播2場賽事，就唔使爭電視喇。</p><p>香港黃金海岸酒店（24528833）<br> 地址：九龍青山灣青山公路1號<br> <br> 收費：<br> 1.世界盃三兩知己住宿套餐：星期日至四$650，星期五、六、公眾假期及前夕$950，包4人入住高級海景客房1晚，可享用泳池、健身室、房間迷你水吧、1晚泊車位<br> 2.世界盃高朋滿座住宿套餐：星期日至四$4,000；星期五、六、公眾假期及前夕$5,000，包10人入住高級海景商務套房1晚、2小時任飲任食<br> 播放球賽場次：全部</p><p>蒲上樓Cafe：唔使侷飲啤酒</p><p>女仔愛蒲上樓Cafe，因為環境比酒吧舒適，而且飲品選擇多，有珍珠奶茶、菠蘿特飲、甘桔檸蜜大把選擇，上Cafe睇波唔飲酒唔覺異相，半場又可以健健康康玩UNO、大富翁、飛行棋，骰盅？Out啦。</p><p>1.環境夠大</p><p>ELEGANTSENSECAFE（93499948）<br> 地址：旺角通菜街170-172號富亨閣1樓<br> 收費：每位最低消費$100<br> 播放場次：全部</p><p>2.有得上網</p><p>XDCAFE（27761660）<br> 地址：旺角通菜街9號2樓<br> 收費：每位最低消費$88<br> 播放場次：準決賽及決賽，現正申請安裝有線電視</p><p>球迷去邊度睇波？</p></body></html>