<html><header><meta charset="utf-8"><title>波鞋Guide：德國三葉開波</title></header><body><h1>波鞋Guide：德國三葉開波</h1><p>近年來「黑魂」的確係一個好紅嘅潮流名字，各界不同的產品都對黑色世界充滿無窮的設計意念，不同的玩具、手錶、模型都相繼推出「黑魂」版。波鞋界推出黑色鞋款，當然唔係甚麼新鮮事，不過要玩得出「黑魂」感覺又真係冇乜鞋款可以做到。今次adidas趁世界盃開鑼，推出德國國家別注「黑魂」，黑暗得來又型仔，唔通意味着德國世界盃又會有「黑哨事件」？定係筆者想得太遠呢？<br><br>記者：羅灝汶　攝影：譚盈傑、何家亮</p><p>復刻80s鞋款</p><p>今次日本adidas推出德國國家別注版波鞋，當然係食住世界盃的開波氣勢，推出時間絕對啱晒時候，亦可以話係對adidas發源地——德國的致敬作。3款推出的德國國家版波鞋係由3個不同adidas的元祖鞋款組成，不約而同都屬於80年代前、中、後期的球鞋（Zx700、Decade、Forum），設計上雖然比近年adidas鞋款略嫌笨重，甚至不夠簡約，但襯上德國國旗顏色感覺就立即唔同晒，始終玩復刻乃adidas的撒手鐧。</p><p>全球限量1,000</p><p>3對鞋主色都以黑色為主，除咗有強烈黑魂Feel外，黑、紅、金3色加上3間魅力，一對多Parts嘅笨重鞋都變成潮貨。值得一提的是，今次德國國家版adidas都是別注版，而且每個鞋款都只限發售1,000對，相比起近期出到爛出到嘔嘅「大關刀——空軍一號」，絕對有誠意得多。</p><p>Zx700</p><p>「Zx」系列屬於80年代被開發的波鞋，「Zx」正是開發編碼。屬於adidas跑鞋家族的Zx700，被稱為擁有最佳平衡兼備的3個波鞋機能：穩定性、衝擊吸收性及彈性，這3個強勁功能皆令「Zx」系列跑鞋非常受歡迎。</p><p>Decade</p><p>80年代中期開發的籃球鞋，adidas稱之為可以令運動員自豪的一雙球鞋。</p><p>Forum</p><p>80年代前期開發的adidas初代籃球鞋，名稱取自大受歡迎的美國職業籃球隊所在據點，多年來皆屬美國學界籃球隊的受歡迎鞋款。憑其獨創的HighCut設計，於90年代初期轉成LowCut版本即在波鞋界重生。</p><p>Footstep（21916570）<br> 太子聯合廣場2樓144-145號舖</p><p>Nike又出別注版？</p><p>波鞋的確令人又愛又恨，愈來愈難買到心頭好，好多波鞋設計師都畀人一種江郎才盡的感覺。首當其衝當然係Nike推出的一眾AirForce1系列，轉一個顏色或者轉一下物料，又可以當新貨出售，你都咪話唔坤水！不過作為一個不死品牌，任你點插、點鬧都依然有一大班Fans力撐，想佢死又真係好難。今個星期「大關刀」又推出咗幾對Premium別注球鞋，分別都是DunkLow/High同AirForce1系列。悶咩？係鞋友的你咪又係仆去買！</p><p>「Nike近期的確推出了過量AF1系列，令到客人流失咗唔少，好多儲鞋朋友都開始對Nike好失望。不過一年一度玩蛇皮的款色，今季都算幾特別，起碼顏色同物料都上心咗，希望唔會再出一啲令買家失望嘅鞋款啦。」</p><p>一周波鞋情報</p><p>（a）	HeadCoach　（27710163）　旺角彌敦道628號瓊華中心209室<br> （b）	ATTITUDE　（27700073）　旺角彌敦道580A潮流特區地庫B18</p></body></html>