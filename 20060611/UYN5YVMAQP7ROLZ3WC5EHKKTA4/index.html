<html><header><meta charset="utf-8"><title>　　鏡頭內外　男子組拍膊頭話當年 - 李八方</title></header><body><h1>　　鏡頭內外　男子組拍膊頭話當年 - 李八方</h1><p>中大醫學院創立四分一個世紀，噚日喺會展舉行銀禧晚宴，筵開130席，25年來中大醫學院培育唔少人才，最難得係歷任院長都現身捧場，除咗首任院長蔡永業去世外，其餘幾位前院長包括李川軍、胡德佑以及去咗第三世界做俠醫嘅鍾尚志，亦由巴布亞新畿內亞返嚟參加盛會。聲言可以一心二用嘅教育統籌局局長李國章，都做過院長，今次就以中大前校長身份參加。<br> 李國章上台憶述當年返中大教書要減人工，不過中大話只要有成績，日後可以補數，幾年後佢自覺表現唔錯，就同當時校長馬臨講數要加人工，點知馬臨話做學者講心唔講金，李國章話自此認識到學者講嘢永遠是對的。<br> 李國章喺中大時有「亞瑟王」外號，醫學院噚晚封佢為「超級醒目醫生」SharpestSuperDoc.，因當年佢教書出名「殺無赦」，成績唔好一定out，一班舊生播出一幅「亞瑟王」切燒豬相，意味唔少學生畀佢劏。<br> 醫學院畢業生好有心捐出五十萬畀啲師弟妹做獎學金。<br> <br> <br> 爆料熱線：29290000、27860099<br> 報料傳真：26239278<br> 報料電郵：pf_lee@appledaily.com</p></body></html>