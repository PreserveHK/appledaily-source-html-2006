<html><header><meta charset="utf-8"><title>網民揀世盃列女　黎姿至啱陪睇波</title></header><body><h1>網民揀世盃列女　黎姿至啱陪睇波</h1><p>萬眾期待的世界盃終於開鑼，全球球迷心情都相當興奮，由本報娛樂版舉辦的「最想同邊個女星睇波」選舉經過一輪網上投票後，已有結果。選舉共有2,228位網民投票，結果網民最想跟有愛美神之稱的黎姿睇波，其次順序為葉璇、鍾欣桐、容祖兒及鄧麗欣。本報娛樂版已積極安排上榜女星跟20名幸運網友一起觀賞世界盃球賽，詳情容後公布。而多位上榜女星亦揀出心目中「最想陪睇波的男人」。</p><p>No.1黎姿　342票<br> 父女互切磋<br> 黎姿得知自己成為冠軍，開心地說：「好開心，其實都覺得好得意，因為自己從來都唔鍾意睇波，亦冇諗過啲網民會選自己，覺得啲網民應該投啲鍾意睇波嘅女星。若果要搵男伴陪我睇波，我就會搵爹哋，我爹哋唔係好睇波，但我就想藉睇波同家人共敍天倫，多啲時間見面。」<br> <br> No.2葉璇　241票<br> 家英好識波<br> 「我平時好少睇波，但四年一度嘅盛事，如果有時間我都會睇，但我嘅足球常識真係唔多。我諗我最想搵羅家英一齊陪我睇，我知道家英哥對足球認識好深，有乜問題，相信家英哥都會識得解答我，而且仲會解釋得好詳細。」<br> <br> No.3鍾欣桐　225票<br> <br> No.4容祖兒　133票<br> <br> No.5鄧麗欣　116票<br> 細哨夠搞笑<br> 「我揀朗拿甸奴，因為我唔係好識睇波，咁佢可以一路同我睇波一路解釋吓啲賽例畀我聽，而且我覺得佢個樣幾好笑，睇波之餘可以望吓佢，都係一件幾有娛樂性嘅事。」</p><p>No.6蔡卓妍　115票<br> <br> No.7楊千嬅　101票<br> <br> No.8張文慈　86票<br> 愛型男畢仔<br> 「我最想揀係畢彼特（BradPitt），原因好簡單，睇波呢樣咁精采嘅活動，最好有個靚仔喺身邊，佢靚仔有型，總之有佢喺身邊睇波，就係一件賞心樂事。」<br> <br> No.9陳慧琳　85票<br> 搵阿叔提神<br> 「呢期阿叔林尚義咁紅，睇波就梗係搵阿叔陪，而且阿叔講波一致叫好，自己唔識睇波，有個咁叻嘅人喺身邊就唔怕會睇到瞓着啦。本身鍾意英格蘭隊，因為多靚仔，而且英國啲男仔畀人感覺運動掂又夠gentleman，呢樣嘢真係夠晒煞食。」<br> <br> No.10應采兒　80票<br> EminemRap球賽<br> 「我就想搵美國hiphop歌手Eminem陪我，因為我想佢一路喺我身邊將場賽事rap出嚟，我覺得好有新意，人哋講波，佢就rap，加上佢好靚仔，我又鍾意聽hiphop，Eminem係不二之選。」</p><p>No.11梁詠琪　70票<br> <br> No.12官恩娜　58票<br> 阿叔任旁述<br> 「我會揀阿叔林尚義陪我睇波，因為佢講埋今屆就退休，如果搵佢做我私人旁述，就特別矜貴，加上呢期佢咁hit，有佢喺身邊睇波都會零舍開心同投入。」<br> <br> No.13鍾嘉欣　54票<br> 偏愛韓劇男<br> 「如果要我揀，我想揀一個韓國演員同我一齊睇波，佢就係拍《最後之舞》個男主角池城，最近我煲緊呢套劇，覺得個男主角好穩重，好有內涵，我好鍾意佢，如果可以同佢一齊睇波就好啦！」<br> <br> No.14Race（2R）53票<br> 陪父享天倫<br> 「我會揀爹哋陪我睇，因為佢好鍾意睇波，我同家姐鍾意睇波都係因為佢，雖然佢冇專業評述咁專業，但對我嚟講已好足夠，我就同媽咪一樣都係捧巴西嘅。」<br> <br> No.15薛凱琪　52票<br> 黐實方大同<br> 「我會搵同公司嘅周國賢、方大同一齊睇波，起碼大家同聲同氣，一齊出去睇波亦唔怕傳緋聞。不過我就唔係太鍾意睇波，有佢哋兩個男仔陪我睇，可以即刻有人同我解波，但係我最驚就係因為我成日煩住佢哋，搞到佢哋見到我都怕。」</p><p>No.16胡杏兒　44票<br> <br> No.17麥家琪　42票<br> <br> No.18廖碧兒　39票<br> <br> No.19衞蘭　39票<br> 壽仔無代溝<br> 「我會搵中田英壽，因為佢夠靚仔，不過我都係最近先留意佢，之前睇過佢啲訪問，覺得佢講嘢好慢同好gentleman，感覺好cool，而且佢打波都好叻，雖然溝通上有困難，但係我媽咪講日文好叻，如果真係都可以叫媽咪教我幾句嘛，而且佢都識講英文啦。」<br> <br> No.20佘詩曼　35票<br> 晨曦隊老友<br> 「我會揀晨曦足球隊，因為我同佢哋成班都好friend，之前都試過一次唱唱吓K，有人搬個大電視入房，就係咁一邊唱K一邊睇波，個氣氛好好，一齊笑一齊叫，雖然我唔知邊個打邊個，但我都識睇邊個好波，成班人一齊睇，梗係開心！」<br> <br> No.21李蘢怡　30票<br> <br> No.22衞詩　27票<br> <br> No.23周慧敏　25票</p><p>No.24朱茵　22票<br> <br> No.24鄭融　22票<br> 冧老闆父子<br> 「我會搵老闆鄒世龍陪我，因為老闆個仔好鍾意我，雖然佢只係得小學二年級，但我出席活動時佢都會支持我，我仲可以去埋老闆屋企睇波，設備一定好完善，睇起波嚟都投入啲。自己都識睇波，最鍾意巴西嘅朗拿甸奴，因為佢真係好可愛。」<br> <br> No.24楊思琦　22票<br> 八哥狗跟身<br> 「我一定會搵我隻狗八哥仔懞懞豬陪我睇波，因為佢好黐身，無論我喺邊度佢都會跟住我，仲會喺我腳邊瞓覺，有佢陪我一定會睇得好開心。其實自己唔係好識足球，如果個波成日逗留喺中場就好悶，最鍾意睇個波靠近龍門嗰陣，好鬼刺激。」<br> <br> No.27張栢芝　19票<br> <br> No.28樂基兒　16票<br> <br> No.28楊愛瑾　16票<br> <br> No.30舒淇　8票<br> <br> No.31莫文蔚　7票<br> <br> No.32徐子淇　4票<br> 總票數：2228票<br> 資料來源：壹蘋果網絡</p></body></html>