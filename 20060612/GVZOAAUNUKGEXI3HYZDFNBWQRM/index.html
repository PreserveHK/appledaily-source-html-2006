<html><header><meta charset="utf-8"><title>影音試團：Plasma高清反擊　化身世盃判官</title></header><body><h1>影音試團：Plasma高清反擊　化身世盃判官</h1><p>睇咗世盃揭幕戰，電視台啲二流評述真係信唔過！德國第一個攻門射上網頂喪嗌入波、哥斯達尼加2個入球都有越位之嫌又講到唔清唔楚，谷鬼氣，都係眼睇為實。日立今個星期將推出全港首部1080iPlasma，除正式加入1080i高清對應，向LCDTV再度宣戰外，連平時睇開嘅電視節目，都可谷上1,080線畫質。有咗佢，乜嘢越位、手球全部難逃法眼！<br><br>記者：朱崇德<br>攝影：陳盛臣</p><p>買LCDTV，好多人心目中都有「頂級」品牌，對於Plasma大家可能未必咁認識；現時Plasma市場基本以日立、Panasonic同Pioneer鼎足三立，不過今次日立在香港率先推出對應FullHD的Plasma，可以話行先了一大步！至於Panel尺寸方面，「抵買」起跳點亦唔似LCDTV嘅32"咁縮骨，日立推出嘅FullHD機42PD8900TA，就以42"為起點。</p><p>發揮Plasma優點</p><p>一般人心目中比較追捧LCDTV畫質，原因係鍾情佢Panel密度高，感覺畫質特別細膩；不過日立呢部42PD8900TA，採用1,024×1,080超高解像Panel，加上Plasma高速畫面冇殘影、色彩富層次等特性，以畫論畫，係好多LCDTV都比唔上！<br> 大家可能會提出HD應為1,920×1,080的疑問；就數字上看是對，不過就顯示影像特性嚟講，垂直線數是以「一整行」輸出的，1,920還是1,024，可能點數上的粗幼有別，但以一個整體看，對畫質不會有太大影響；更重要的水平線則行足1,080，意即將1,024Pixels嘅橫線，由上至下掃1,080次，所以畫質一樣咁實淨清晰！</p><p>686億　勁好色</p><p>42PD8900TA在影像處理器上，將一直好評的PICTUREMASTER核心升級為HD版本，方便更高影像數據處理。對比度亦是現時日立同系機中最高的4,000:1，可顯示色域達686億種顏色，所以影像感覺層次更分明又逼真。Panel光亮度亦使用了現時最高階的1,400cd/m2，加上全機由日本裝嵌製造，質素更有保證。<br> 其他周邊都算落足心機，左右喇叭合共使用10個單元設計，其中2個更為重低音喇叭，整體音效輸出達36W！附設SD卡槽，方便大家將數碼相機嘅相片插喺電視度播放。</p><p>畫質測試<br>夠色又立體</p><p>播放高清影碟完全唔窒，食得起1080i。最重要係色彩漸變順滑，影像極富立體感，而且微粒明顯較以往Plasma幼細。</p><p>畫面冇鬼影</p><p>Plasma較大優勢，就是急速移動畫面都唔會出現鬼影問題。日立呢部機亦秉承呢個優良傳統，影像非常實淨。</p><p>勁上1,080夠晒清</p><p>提升影像功能將電視畫質谷上1,080，感覺非常實淨，邊位亦冇乜鋸齒。從右邊圖表已感到清晰視覺。</p><p>細膩兼立體</p><p>用DVD機倍線谷上1080i，畫面表現細膩，亦唔會出現爛位，從樹皮表現出嘅立體感，已叫人滿意！</p><p>記者評語<br>Tony靚過LCDTV</p><p>雖未做到點對點，但1080i畫質已令人相當滿意，最驚歎是立體感、對影像反應靈敏度高等，立體感強烈表現，亦是我見過的LCDTV中無機能及的。</p><p>Steve買定等數碼廣播</p><p>對新機所採用高清技術最有興趣，如果配合將來數碼電視廣播，將來睇波時相信會睇得更清楚過癮！</p><p>Wicky睇條草都清啲</p><p>全港首部高清Plasma，對應1080i，亮度又有成1,400cd/m2，靚色到震，加埋16:9闊屏，睇世盃時望條草都清啲。</p><p>小知識：Plasma唔止玩3年</p><p>話Plasma普遍只得2、3年壽命，簡直係誤導！現時Plasma基本上有6萬小時使用時間，以每日睇12個鐘計，起碼都可長玩10年。就算過咗「使用時間」，亦只是光亮度可能減半，絕唔代表部機一定壞！</p><p>PROFILE</p><p>顯示屏：42"<br> 解析度：1,024×1,080<br> 橫直比：16:9<br> 對比度：4,000:1<br> 光亮度：1,400cd/m2<br> 視像輸入：HDMI×2、色差、視頻、S-Video、VGA<br> 連接埠：USB、SD槽<br> 查詢：日立（27700377）</p></body></html>