<html><header><meta charset="utf-8"><title>股路縱橫：美元走勢轉穩環新又有計</title></header><body><h1>股路縱橫：美元走勢轉穩環新又有計</h1><p>港股跌足1個月，就快到底，會有幾百點反彈。<br> 恒指由高位17328回落，到上周五低位15406，共下跌1922點，跌幅11%，跌市的第1個浪，差不多完成，上周五反彈高收，升番178點，出現單日轉向，唔排除已經見底。<br> 由高位回落，總共出現4個下跌裂口，分別係5月12日（17010至16967）、15日（16846至16674）、18日（16421至16363）及最近1個6月8日（15776至15612），通常1次技術性反彈，肯定可以補回最後的裂口，而且多數會補回再對上的1個裂口，因此，恒指反彈上番16300至16500區域的機會甚大，亦即現時的50日線（16324）水平。<br> 假設上周五的15406係底，若反彈跌幅的0.236、0.382同0.5，恒指目標為15859、16140及16367。</p><p>每股持現金0.39元</p><p>環新國際（502）4月中見0.79元高位後便反覆回落，跌到0.41元才反彈，跌幅幾達5成，雖然06年（12月年結）第1季度嘅業績唔係太理想，但股價實在跌過龍，已可一博。集團係印尼最大的可可豆出口商，03年12月，以每股0.45元，配售2.4億股新股上市；05年4月，以0.3元配售1.6億股，現時發行股數係9.6億股，05年獲利1.1億元，每股盈利12.5仙，往績PE僅3.5倍。<br> 06年首季，營業額1.1億元，升3.6%；獲利1772萬元，升2.8%；每股盈利1.85仙，因配股攤薄而減少13.9%。盈利唔理想，主要係滙兌虧損淨額有553萬元。<br> 集團同客戶交易以美元結算，而買入可可豆則以印尼盾支付，期內印尼盾強勢令溢利率受影響，但第2季開始，美元已開始回升，環新業績會有改善。<br> 印尼現時為全球第3大可可豆生產國，盛產期由每年4月起一直至9月，預期集團營業額會回升。去年第2及第3季，盈利分別為2350萬元及4165萬元。<br> 06年全年盈利估計約1.0億元，每股盈利約0.1元，以PE6倍計，股價可重上0.6元水平。環新手上有現金3.73億元（每股現金值0.39元），股價0.44元，着實好吸引。<br> 郭兆誠</p></body></html>