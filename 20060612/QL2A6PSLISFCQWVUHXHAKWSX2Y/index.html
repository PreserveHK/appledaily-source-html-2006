<html><header><meta charset="utf-8"><title>股海實戰錄：大行爭住做波神</title></header><body><h1>股海實戰錄：大行爭住做波神</h1><p>世界盃熱潮無處不在，唔少外資大行亦出研究報告及畀貼士，而且十分認真，似乎唔只要做股神，連波神都要做埋。高盛貼巴西為奪標大熱門，次熱門為英格蘭。UBS的貼士更詳盡：1.16強為A組的德國及波蘭、B組的英格蘭和瑞典、C組的阿根廷和荷蘭、D組的墨西哥和葡萄牙、E組的意大利和捷克、F組的巴西和克羅地亞、G組的法國和瑞士及H組的西班牙和烏克蘭。<br> 2.8強上線由西德對阿根廷，意大利對法國；下線就由荷蘭對英國，巴西對西班牙。<br> 3.4強上線由阿根廷對意大利；下線由荷蘭對巴西。<br> 4.決賽由意大利對巴西，冠軍係意大利！<br> 趙飛雲亦有趁高興賭吓世界盃，不過賽果就冇想像中咁正路，首日的心水波蘭輸到眼光光，次日的瑞典打和亦累到同英格蘭條2串1斷纜，好彩中番阿根廷波膽先至冇咁傷，股市難搵食，但賭波亦一樣唔易贏。</p><p>恒指再考驗15400</p><p>言歸正傳講番股市，美股上周四微穿250日線後急彈，先低後高的走勢在日線圖出現長十字，難免令人憧憬會否是見底的「早晨之星」，可惜周五杜指反覆下跌46點，收10891，回頭再跌穿250日線的機會又大增。<br> 港股上周五見外圍回穩，亦回升178點，收15628。上周相對美股及日股，港股毋須跌至250日線已反彈，走勢其實略佳，不過今日就未必能持續反彈，滙控（005）上周五在美國預託證收133.20元，較香港低收1元。另一隻重磅股中移動（941）亦跌0.62元，而其他大籃籌亦遍普下跌，看來恒指會再考驗近期低位15400水平，甚至要試埋250日線（現處15269）的支持力。<br> 趙飛雲</p></body></html>