<html><header><meta charset="utf-8"><title>　　霍院長四種感謝 - 李八方</title></header><body><h1>　　霍院長四種感謝 - 李八方</h1><p>中大醫學院慶祝成立二十五周年，當然唔少得梁智鴻醫生夫婦，何解？皆因梁醫生既係行會成員又係醫管局前主席，佢太太喺瑪麗醫院做部門阿頭，以前同霍泰輝院長做過同事合作過。<br> 梁醫生𠵱家做咗安老事務委員會主席，講老人問題佢最大興趣。至於霍院長專長小兒科，都係好玩得之人，啲校友笑因為醫啲肥胖兒童連自己都瘦身成功，仲有相為證，佢一啲都唔嬲。<br> 反而佢喺致辭時仲好語重心長話要不斷多謝各方人士嘅支持，唔會親疏有別，佢嗰四種感謝捐助人士都好有趣：<br> 四天感謝：春天、夏天、秋天、冬天。<br> 三天感謝：冷天、熱天、不冷不熱天。<br> 兩天感謝：晴天、陰天<br> 一天感謝：每一天。<br> 即係話，佢天天都感謝大家，希望大家天天都捐助中大醫學院啦。<br> <br> 傳真︰2623-9278<br> 電郵︰pf_lee@appledaily.com</p></body></html>