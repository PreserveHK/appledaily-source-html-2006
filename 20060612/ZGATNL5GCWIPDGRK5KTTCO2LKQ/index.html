<html><header><meta charset="utf-8"><title>《美女》整桂花魚　係得噃！</title></header><body><h1>《美女》整桂花魚　係得噃！</h1><p>近日熱爆的《美女廚房》，除咗有明星廚煮番幾味之外，每集都有一個美少女嚟挑戰，今次除了請咗噚日上電視嘅Emily，我仲請埋第1集嘅翻版栢芝阿詩同第2集嘅翻版黎姿Kathy嚟個大比試，師傅仲特別揀咗近日肥美嘅桂花魚做材料，等佢哋可以炮製出幾款唔同嘅菜式。<br><br>記者：曾靜茵<br>攝影：林栢鈞<br>示範：嚼江南陳偉明師傅及居靜波師傅<br>地址：荃灣中國染廠大廈地下G05（26280299）</p><p>背後禪師　陳偉明師傅</p><p>有20多年入廚經驗的陳師傅，最拿手就係煮上海菜，去年所創製的「魚香肉丸」更獲得2005美食之最大賞的銀獎，當中以蝦肉和豬肉製成丸狀，沾上切碎的炸魚皮再酥炸過後，撒上炸過的松子、豆酥、蒜酥等，以增加多種不同層次口感。</p><p>金魚餃90℃熱水搓粉</p><p>聞煮價：$15/4人<br> 需時：40分鐘<br> <br> 要由一塊圓形嘅粉糰變成一條金魚，就算有師傅從旁指點都尚有難度，因為魚中嘅餡料要適中，加上細緻嘅手工先可以整出一條完美嘅金魚餃。</p><p>有料到</p><p>餡料：桂花魚肉3両、芫荽（切粒）少許、中芹（切粒）1両、青豆數粒<br> <br> 粉皮：紅蘿蔔2両、麵粉半斤、水200毫升<br> <br> 調味：鹽1/4茶匙、胡椒粉、雞粉各少許、蛋白1隻、生粉1/2茶匙</p><p>聞煮法</p><p>1.麵粉加水搓成粉糰，加紅蘿蔔茸搓勻。魚調味後加入芫荽及中芹粒；<br> <br> 2.將粉糰壓平，向後摺1/3，餡料放入中間，然後對摺，再摺出魚鰭；<br> <br> 3.將頭部屈成眼睛，放入青豆，再將尾部反起，摺出花紋成魚尾，隔水蒸5分鐘即成。</p><p>聞煮貼士</p><p>應以90℃熱水開麵粉，咁先會令開出嘅麵糰更易定形。</p><p>香荽莧菜桂魚羹清香啖啖肉</p><p>聞煮價：$40/4人<br> 需時：90分鐘<br> <br> 阿詩強項係甜品，今次叫佢整魚就嗌晒救命，所以佢就用咗簡單嘅方法──煲！將魚肉起骨與豆腐放入魚湯，啖啖肉，加埋莧菜粒入口清香。</p><p>有料到</p><p>桂花魚1條、豆腐1磚（切粒）、芫荽（切粒）1両、莧菜（切粒）2両、冬菇（切粒）3両、蛋白2隻、薑汁少許、生粉2茶匙<br> <br> 調味：鹽1/3茶匙、胡椒1/3茶匙、花雕酒1茶匙、蛋白半茶匙</p><p>聞煮法</p><p>1.豆腐及冬菇先飛水。將魚起骨，放入滾水中熬1小時，撈起魚湯備用；<br> <br> 2.魚肉切粒、調味後拖油，放入豆腐及冬菇輕炒，倒入魚湯煲滾；<br> <br> 3.加入薑汁，以生粉埋芡後，加入蛋白及芫荽、莧菜粒即成。</p><p>聞煮貼士</p><p>芫荽同莧菜粒要最後落湯，如果唔係好易變黑。</p><p>回鍋桂花魚脆口唔油膩</p><p>聞煮價：$45/4人<br> 需時：30分鐘<br> <br> Emily細個已經跟住媽咪入廚房煮嘢食，今次將最拿手嘅回鍋煮法用喺魚片上，炸過嘅魚片食落脆口，比普通肥豬肉少咗份油膩感。最重要係將魚片炸到乾身，令醬汁撈勻後亦能保持脆口感。</p><p>有料到</p><p>桂花魚1條、尖椒1隻、青蒜1條、燈籠椒8隻、紅椒1/4個<br> <br> 調味：雞蛋1隻、鹽、生粉各少許<br> <br> 醬汁：豆瓣醬3茶匙、糖2茶匙、茄汁、磨豉醬、生抽、辣油各1茶匙、麻油少許</p><p>聞煮法</p><p>1.將魚去骨切片，以鹽調味；<br> <br> 2.將魚片撲上生粉、雞蛋後炸至乾身撈起；<br> <br> 3.爆香其他材料，再加入醬汁輕煮，最後放入魚片兜勻後即成。</p><p>聞煮貼士</p><p>魚一定要炸得夠乾身先至可以保持脆感，另外芡汁亦唔可以煮得太耐，以免太稠。</p><p>松鼠糖醋桂花魚酸甜開胃</p><p>聞煮價：$45/4人<br> 需時：60分鐘<br> <br> 上一集見過Kathy整生炒骨都知佢煮嘢有番咁上下，今次佢就將一條桂花魚變為松鼠！原來扭扭魚身，將魚頭反轉，魚鰭位置就立即變成一對耳朵，維肖維妙！配合酸酸甜甜嘅糖醋汁，開胃呀！</p><p>有料到</p><p>桂花魚1條、紅椒（切粒）、青椒（切粒）、松子各半両、洋葱粒少許<br> <br> 調味：鹽、胡椒各1/3茶匙、花雕酒1茶匙<br> <br> 芡汁：茄汁6湯匙、山楂1両、冰糖6湯匙、白醋4湯匙、生粉2湯匙、鹽少許</p><p>聞煮法</p><p>1.將原條魚去皮，開邊𠝹花，保留魚頭；<br> <br> 2.將魚身扭成辮狀，調味後沾上生粉，放入80℃油溫炸12-15分鐘；<br> <br> 3.輕爆紅椒、青椒及洋葱粒，倒入芡汁輕煮，再淋上魚身，撒上松子即成。</p><p>聞煮貼士</p><p>切魚頭時保留魚鰭用嚟扮松鼠頭，炸時夾起尾部可令魚身變得彎曲。</p></body></html>