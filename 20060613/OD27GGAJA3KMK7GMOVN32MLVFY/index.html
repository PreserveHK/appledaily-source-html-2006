<html><header><meta charset="utf-8"><title>　　10歲童畫作揚威海外 - 李八方</title></header><body><h1>　　10歲童畫作揚威海外 - 李八方</h1><p>香港人創意無限！只有10歲嘅劉浚銘年紀小小但創意超凡，擊敗嚟自超過100個國家共八萬幾幅參賽畫，獲得聯合國環境規劃署舉行嘅「第十五屆國際兒童環境繪畫比賽」冠軍，成為首位華人奪得呢個榮譽，認真係港人之光。<br> 銘仔同父母早前飛咗去阿爾及利亞，從總統手上接過獎狀，最開心係有2,000蚊美金（約一萬五千六百港元）作鼓勵。<br> 當地好多份報紙都大字標題兼頭版報道有關比賽，惟獨係香港特區政府好似當冇嘢發生咁，一啲宣布都無。銘仔同八方講，幅畫構思咗幾個月，主要想表達沙漠化嘅禍害。佢好大方咁講，「香港有冇人報道我攞獎都無所謂，最緊要係想畀一個環保訊息畀世人，等所有人知道如果唔再減少廢物同污染，地球好快就會玩完。」呢幾句說話竟然係嚟自一個10歲男孩嘅口中，真係發人深省。<br> <br> <br> 爆料熱線：29290000、27860099<br> 報料傳真：26239278<br> 報料電郵：pf_lee@appledaily.com</p></body></html>