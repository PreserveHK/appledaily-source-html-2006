<html><header><meta charset="utf-8"><title>　　公民黨頻企街宣傳 - 李八方</title></header><body><h1>　　公民黨頻企街宣傳 - 李八方</h1><p>當立法會個個政黨都轉軚支持添馬艦新政府總部計劃時，大狀黨堅持企硬反對，真係少啲腰力都唔掂。<br> 唔單止企硬咁簡單，佢哋繼續落手落腳，呼籲市民多啲表態。噚日傑哥同Margaret吳就走到去人來人往嘅中環天星碼頭外擺檔，攞住大聲公企街，叫市民盡快喺下星期五，即係23號財委會討論前講多幾句，要勇敢地話畀政府聽：我哋要一個海港，唔要一個52億嘅大白象，希望可以用民意扭轉局面。<br> 佢哋仲特別喺現場整咗隻吹氣大白象，行過嘅人都不禁望多幾眼，實行聲音影像雙管齊下宣傳，呢個諗頭都幾見效噃。<br> <br> <br> 爆料熱線：29290000、27860099<br> 報料傳真：26239278<br> 報料電郵：pf_lee@appledaily.com</p></body></html>