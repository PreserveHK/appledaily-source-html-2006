<html><header><meta charset="utf-8"><title>茶餐廳：唔熟嘅波咪玩咁多</title></header><body><h1>茶餐廳：唔熟嘅波咪玩咁多</h1><p>菠蘿文：呵……畀杯熱奶茶，菠蘿油烘底唔該。<br> 侍仔：你有無講錯呀？菠蘿油可以烘底食嘅咩？<br> 菠蘿文：係呀，我自己創嘅，正如前晚我推介畀你哋嘅意大利上盤一樣，我啱啱都去馬會收咗錢。<br> 招積域：我前晚捷克「大」都收咗錢，贏咗嘅夠做旅行水腳。<br> 侍仔：你去邊處玩呀？<br> 招積域：去台北玩3日咁啦，過去睇吓親戚同埋大學同學，話晒都成3年無見，一陣返屋企執行李。<br> 菠蘿文：記得買手信畀我啦，你走之前有咩心水畀我哋先？<br> 招積域：烏克蘭下盤啦，再串埋沙地阿拉伯「大」。烏克蘭唔係勁旅，但西班牙都無讓波理據，隊中3個前鋒得韋拿同F托利斯可用，魯爾隱形唔係第1日嘅事。<br> 侍仔：你講得都啱嘅，西班牙成日令人失望，真係「外圍賽之王」，得個樣。<br> 菠蘿文：我覺得突尼西亞可勝沙地阿拉伯，班有錢人10年前就威，但𠵱家就差好多啦，唔似得伊朗咁樣，有球員去踢德甲，身體質素又好啲。<br> 招積域：但其實兩隊實力差不多，都以打地面戰及快速反擊，呢場我都係買個和同「細」算啦，唔熟嘅波唔玩咁多。<br> 菠蘿文：第2輪分組賽又開始，唔知波蘭係等劏定係贏埋主隊呢？<br> 侍仔：波蘭都係「外圍賽之王」㗎啦，兩屆決賽周都踢得漫不經心，輸波唔好賴教練排個陣係4-5-1定係4-4-2，千里達連約基都瞓晒身鏟波，10打11都打和埋瑞典，睇吓你肯唔肯搏命踢。</p></body></html>