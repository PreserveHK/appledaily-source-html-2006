<html><header><meta charset="utf-8"><title>新腦勢：雪白貴族錄播一條龍　喫住Cake歎電視</title></header><body><h1>新腦勢：雪白貴族錄播一條龍　喫住Cake歎電視</h1><p>世盃熱潮沒法擋，好多用家都想將家中電腦變成錄影機，睇得之餘仲要錄低心愛節目。東芝就出咗部Qosmio系列新型號，唔單止1個遙控搞掂複雜錄播程序，喫住Cake歎電視都得，更將最豪規格擺晒上身，索價近二萬銀，簡直係雪白貴族嘅化身！<br><br>記者：許福合<br>攝影：陳陶鈞<br>ImageGirl：Winnie</p><p>東芝Qosmio系列一向以「豪」出位，新機F30就更大玩AVPC優勢，無論軟硬件配搭，都屬頂班級數，絕對可替代桌面電腦地位！<br> F30賣雪白Look、一副平易近人嘅外表，機身內所包藏功能實非一般Notebook可比。首先系統行專玩影音多媒體嘅《WindowsXPMediaCenter》（MCE）版本，配合跟機遙控上嘅綠色「視窗掣」，已可掌控全機所有影音Function，除最常用嘅睇電視功能，仲可透過100GB超大容量硬碟，錄低所有心愛節目，或者燒埋落DVD碟、DIY番套《世盃黃金入球》嚟珍藏，都夠盞鬼啦！</p><p>超靚芒搭名牌喇叭</p><p>Qosmio系列一向標榜靚芒，今次F30用上15.4"CSV屏幕，亮度達490cd/m2，一般LCD屏幕都係講緊300cd/m2，淨睇規格已高一班！屏幕底下仲好體貼地設有光暗調校，特別適合唔同環境嘅切換。有個靚芒，都要有張高班顯示卡襯番；採用nVIDIAGeforceGo7600（128MB），2D及3D運算都咁順暢，《PhotoShop》及3DGames都難佢唔到。較其他機更優勝嘅，係配備HarmanKardon名牌喇叭，更特別使用30mm大口徑，打破Notebook冇得「轟機」嘅定律！</p><p>小知識　Wi-Fi有效100米</p><p>Wi-Fi其實係IEEE802.11b另一個叫法，現時隨着802.11a及g流行，一般IEEE802.11都被統稱為Wi-Fi。Wi-Fi網絡屬於無線快速網絡，速度視乎制式不同分別為，11Mbps（802.11b）、54Mbps（802.11a/g），通常有效範圍為100米左右，效果會隨距離縮短而減少。</p><p>實試機能<br>睇電視</p><p>內置嘅TV-Tuner用料唔錯，好多機出現嘅鬆矇現像都冇出現，就算睇波呢類快速畫面都唔覺有殘影，靚芒應記一功。</p><p>播影碟</p><p>喺Notebook上睇DVD碟，最怕係黑到「揦」埋一嚿，用《妖夜尋狼2》實試，雖然戲內好多黑位，不過細緻位都出到。</p><p>3D遊戲</p><p>以大熱《Half-Life2》試圖像，畫面谷至1,280×1,024兼且全開特效，表現仍然流暢，顯示卡運算能力不俗。</p><p>記者意見<br>Steve</p><p>以體積計，拎出街嘅機會不大，不過坐定定喺屋企用嘅話，其功能實在非常齊全，同時又比桌面機慳位，換新機值得考慮。</p><p>Wicky</p><p>「F30部機略嫌大部，不過轉用白色機身，整體還算OK，功能上有得錄又有得睇，配合遙控一條龍式操作好方便。」</p><p>飲筒輝</p><p>「雖然體型比較大，不過F30使用白色機身，感覺上相當搶鏡，加上擁有強效機能，電腦新手老手都好啱用。」</p><p>PROFILE</p><p>處理器：IntelCoreDuoT2500（2GHz）<br> 記憶體：1GBDDR2<br> 硬碟：100GB<br> 顯示器：15.4”闊屏<br> 光碟機：DVDSuperMulti<br> 體積：379×290.4×46-52.1mm<br> 重量：4.2kg<br> 查詢：其士商業系統（29533555）</p><p>同場加映：雪白家族<br>A100SRS音效</p><p>同樣15.4吋闊屏幕嘅A100，當然亦係賣影音功能，雖然無用到MediaCenter咁勁，不過憑ATiX1300顯示卡，3D遊戲都有一定水準，再加上HarmanKaron喇叭，有SRS立體音效，睇DVD都唔錯。<br> 規格：CoreDuoT2300E（1.66GHz）/512MBDDR2/80GBHD/DVDSuperMulti</p><p>M500指模辨識</p><p>M500係東芝首部12吋闊屏幕機種，同樣擁有白色機身，設計得非常輕巧，只重1.86kg，但已內置有DVDSuperMulti，拎出街用都好輕鬆，加埋內置有指模辨識，資料更係安全。<br> 規格：CoreDuoT2300E（1.66GHz）/512MBDDR2/80GBHD/DVDSuperMulti</p></body></html>