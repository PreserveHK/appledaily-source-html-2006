<html><header><meta charset="utf-8"><title>扶弱波 - 陳也</title></header><body><h1>扶弱波 - 陳也</h1><p>睇世界盃頭一圈賽事，三十二支隊伍全部生猛亮相，平時睇慣歐洲波的觀眾，對非洲球隊烏蛇蛇，四年一度，機會難逢，認識足球新紮阿哥，凡自命有國際視野的球迷，和有信心將香港打造成國際都會的高官，沒理由錯過這個偷師刮料的廉價「平台」，往返德國的機票慳返，捱吓眼瞓濕濕碎。<br>不過講波佬（今年加插講波婆）唔係咁睇，慣性一面倒捧強隊，初哥隊伍，變成他們插科打諢嘲諷的對象，非常刻薄。非洲球隊確是冷腳，隊中鮮有熟口熟面人物，評論員懶得就懶，功課唔做，資料唔齊，與其聽他們為強隊贈興打氣，當弱隊無到，不如將volume扭到只剩球證吹雞的嘴形，球員豐富的身體語言令近乎默片的直播更精采，半夜十二點半的客廳也安寧得多。</p><p>問香港人鍾意（買）哪一隊，英格蘭跟巴西叮噹馬頭，再數落去，離不開歷史八強：阿根庭、德、法、荷、西班牙和意軍。亞洲隊伍中，今屆日、韓依然入局，澳洲和伊朗算是半隻球靴屬於亞洲，寄望他們臨場表現令人耳目一新。四年一戰，踢世界盃不是求四強？等於迫那些從天水圍搬去喇沙小學隔籬的家長，撒謊說求學不是為了入名校一樣。亞洲四小強自己知自己事，捧盃的機會是零。南韓昨晚對多哥，本來諗住鋤強扶弱的我，見《壹》仔特刊形容多哥是西非毒品天堂，即刻轉軚，做番個有情有義亞洲人，大哼大韓民國國歌（上屆聽得多，所以識夾嘴形），差點着埋紅衫撐場。</p></body></html>