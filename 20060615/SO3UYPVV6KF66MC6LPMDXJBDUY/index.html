<html><header><meta charset="utf-8"><title>街坊甜品夠創新</title></header><body><h1>街坊甜品夠創新</h1><p>我哋成日都拍住拖嚟「四季甜品」食嘢，貪地方就腳又有電視可以消磨時間嘛。呢間新舖開張3個月，不過由老闆Jason3年前喺鯉景灣開舖開始，我已經幫襯到𠵱家，去得多打吓牙骹大家都就變成好朋友。呢度一個月推出3至4款新甜品係指定動作，除咗甜品，呢度嘅竹筒飯都好吸引，有時放咗工喺度開完飯，夜晚會落多次嚟食甜品，唔食過唔安樂。</p><p>焗紅豆西米布甸$10</p><p>又係最新得意之作，最好趁熱食，西米包住紅豆餡，甜味夠，椰香四溢。</p><p>芒果糯米糍$15/5粒</p><p>紫糯米做皮，用日式做法，奶黃味道無咁甜，剛熟芒果較硬身有𡁻口。</p><p>芝麻芒果班戟$20</p><p>BoBo必食推介，芒果班戟食得多，黑芝麻做皮真係未見過！</p><p>Profile</p><p>拖友BoBo，22歲，阿J，2x歲，最愛拍拖食甜品，互餵懶煙韌。</p><p>四季甜品（25131298）<br> 地址：西灣河西灣河街110B地舖</p></body></html>