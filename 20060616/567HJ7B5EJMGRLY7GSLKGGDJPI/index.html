<html><header><meta charset="utf-8"><title>韓Phone玩熱感　㩒掣認指唔認人</title></header><body><h1>韓Phone玩熱感　㩒掣認指唔認人</h1><p>天時暑熱，得閒游吓水或者嗒番支甜筒不知幾爽！但係，有手機廠商竟然推出一款專針對熱能感應嘅機種，講明遇熱先至玩到，相當頂癮！講緊嘅就係呢部SAMSUNGE900，繼早前LGKG800以「熱感應觸控功能鍵」成功上位之後，三星再接再厲，並加碼玩大相機兼插卡分唇，提升影音質素；配用極型黑色機身，以後去到沙灘，唔使再同陽光玩遊戲！<br><br>記者：陳國輝　攝影：黃子偉　<br>ImageGirl：Renee（LB）</p><p>韓Phone似乎特別鍾意巧立名目，記得好耐之前，PANTECH已推出過一款指紋感應手機，用法類似智能身份證過關，只認指紋唔認人；及後SAMSUNG又再推出一款搖搖樂手機，需要Fing住嚟揀歌，仲內置骰仔遊戲，總之夠晒騎呢！KG800及E900趁炎炎夏日大玩熱感，雖然未知實唔實用，但起碼必成話題之一，連Sales都話呢幾日特別多人查詢，唔到你唔信！</p><p>熱感掣勁好Feel</p><p>同LG部朱古力手機KG800比，E900簡直似得交關！黑𤷪𤷪滑蓋不在話下，更抵死連機面嘅布局亦差唔多！不過E900就將4方向熱感掣換為音樂播放及選曲，一般Menu亦玩上呢項功能。實地試過，E900個熱感掣相當之敏感，輕輕力都感應到，而且準確度夠高，唔會錯手㩒咗另一樣Function。不過要提提你，用指甲「咪」係完全冇反應嘅，女士們可能要適應吓。</p><p>韓機互抄8成似</p><p>升級玩200萬像插卡</p><p>玩得LG朱古力，主要係基於外形上嘅突破，若要真正試齊所有分唇，E900絕對勝一籌。以影音功能計，KG800只配備平民裝130萬像素相機，但係E900已提升至200萬像素；另外，雖然KG800內置音樂播放器，但不設記憶卡位，手機只得128MB容量，要就住用相當辛苦；相反，E900就備有T-Flash卡槽，想輕輕鬆鬆抄幾百首歌，真係話咁易！</p><p>試相區</p><p>顏色完全冇走樣、冇偏色，最抵讚係好多Detail位都清楚睇得見，例如髮絲、水面嘅波紋，稍為要彈只係背景出現咗少少「渣」。</p><p>記者意見</p><p>PROFILE</p><p>制式：GSM三頻<br> 體積：93×45×16.5mm<br> 重量：93g<br> 屏幕：2"26萬色TFT芒<br> 主要功能：200萬像素相機、體溫操作、音樂播放器、內置80MB、T-Flash記憶卡、藍芽、支援TV-Out<br> 售賣點：T-OneMobile（26289090）</p><p>小秘技</p><p>玩「熱感」，當然要有體溫先成事！小記試過搵支筆嚟篤，又試過用指甲嚟㩒，結果完全冇反應，似乎非出手不可。不過，萬一想留長指甲，或者冬天要戴住手套，咁又點用呢？大家喺買之前，真係要試清楚。</p></body></html>