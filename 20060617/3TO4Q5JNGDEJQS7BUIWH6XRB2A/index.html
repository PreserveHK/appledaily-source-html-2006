<html><header><meta charset="utf-8"><title>港式嘻哈：萬呎HipHopD場洪爺都識Rap</title></header><body><h1>港式嘻哈：萬呎HipHopD場洪爺都識Rap</h1><p>以往Disco多數都烏煙瘴氣，印象中年輕人唔係Fing頭就係Take嘢，總之就係罪惡溫床。上星期尖沙嘴新世界中心就開設了一間全新過萬呎的Disco娛樂場所「HOT」，打正旗號用「健康」舞場作招徠，開幕當日更請來大量明星撐場，成為近期最具風頭嘅D場，每晚仲搵來DJ、HipHop友、Dancer駐場，不過一睇之下發覺主打MC竟然係《喜劇之王》「洪爺」化身成的MCJazz，唱廣東Rap，落到嚟尖嘴都咁MK？<br>記者：羅灝汶<br>攝影：林栢鈞</p><p>MP4「洪爺」主打</p><p>中間嘅MCJazz熟口熟面，無錯，佢就係原名林子善嘅「洪爺」，當年1998就喺《喜劇之王》訓練營被周星馳發掘成為演員，2002年認識DJJC及Lorry，從此加入MC界，並於同年9月正式加入4PM（前身是MP4），MP4主打港式Disco音樂，著名作品有《老竇咪索茄》、《九龍皇帝》等等被稱為MKD場經典作品，有佢做主打，HOTMK味有幾重不言而喻啦！</p><p>明星排舞師助陣壓場</p><p>HOT開幕當晚一大班串星撐場，隨口講已經有譚校長、陳小春、李逸朗、蔣雅文同黃家強等人。計我話，HOT之所以請到咁多名人，全靠有SunnyUnit的星級創作總監SunnyWong助陣，Sunny一直作為明星排舞師，主理大部份演唱會排舞表演，開幕造勢當然出動晒圈中好友。Sunny：「香港從來未試過有一個專為跳舞而設的娛樂場所，一直以來HipHop舞都係屬於街頭文化，就算其他Disco有搞HipHopShow都只不過係每星期一至兩晚，HOT就會晚晚都係HipHop夜。」Sunny更表示HOT未來會邀請不同本地及國際級MC、DJ到場打碟，本土就會邀請「Sugar」的Thomas及「Mooch」的Galaxy等人。</p><p>蒲友最怕MK味</p><p>HOT主打HipHop，不過駐場以土炮MC、DJ及Dancer為主，客人Fushi：「我覺得個場好大、樓底高，空氣不錯，不過DJ同MC都唔係好出名，而且搞氣氛方面冇Cyber同348咁好，第一次嚟，唔係好聽到香港改編嘅Disco歌，DJ揀音樂我覺得可以再好啲。」另一邊廂Christoper同女友阿雯就表示兩位外籍MCVibe及Ariahgee只會於星期五及六駐場，星期一至四就只有香港的MCJazz，氣氛比較不足。</p><p>HOT入場費：<br> 星期日至四<br> 女士$80（包飲品一杯）<br> 男士$160（包飲品兩杯）<br> <br> 星期五、六<br> 女士$120（包飲品一杯）<br> 男士$240（包飲品兩杯）<br> <br> HOT（81200888）<br> 地址：香港九龍尖沙嘴新世界中心東翼3樓</p></body></html>