<html><header><meta charset="utf-8"><title>影音試團：嚴選播片王隨時隨地睇波送飯</title></header><body><h1>影音試團：嚴選播片王隨時隨地睇波送飯</h1><p>同事你一言我一語，世盃話題滿場飛。邊度睇波、幾時睇波、噚晚場波你有冇睇等，出現次數仲多過講早晨同拜拜！真係咁誇？你試吓拎部播住噚晚荷蘭場波嘅PMP出嚟「送飯」，包你同事話食到消化不良都要睇！一直有心買部PMP嘅朋友，好應該食住世盃個勢，買番部嚟威吓！<br>記者：陸俊雄<br>攝影：譚盈傑<br>ImageGirl：Ruby</p><p>超級抵玩型<br>30GB全港最平</p><p>超抵玩！齋睇Nachus呢部PVP-10內置30GB，足足擺到20套VCD電影，而賣價只係千七蚊，「斷斤秤」已覺抵玩！雖然PVP-10內藏2.5"30GB硬碟，加上使用2A乾電池關係，機身相對較為大牛龜，唔算太輕巧，不過勝在功能多多，連直錄電視同預校錄影都有，完全唔經電腦就搞掂，錄足成屆世盃賽事都冇問題！<br> 3.5"屏幕算不過不失，質素一般但勝在夠大。用家亦可利用USB2.0介面，快速抄MPEG4同AVI影片，又或將喜愛相片或MP3抄至機內，隨時隨地攞嚟回味。</p><p>80GB播片任我行</p><p>PMP都有80GB，PC硬碟都係咁上下咋！呢部JNCSSF-M90容量殺晒，仲大玩吸星大法，支援MPEG1/2/4、DivX、RAW等，吸得落時亦播得嚟睇。雖然冇錄影功能，但可連續播片4小時；世盃分組賽1晚3場，9點自己睇，12點同凌晨3點嗰兩場可用電腦錄落嚟，第2日再抄入機睇都得。</p><p>iPodVideo夠晒輕「型」</p><p>用iPod至夠潮，掛上身直頭當係飾物，的確有唔少人唔係因為佢嘅實際功能而買。其實與任何PMP相比，iPod輕巧得無與倫比。而30GB容量，已能儲存75小時MPEG4影片、7,500首MP3歌曲。不過iPod唔似一般PMP咁可直讀MPEG1或AVI，要享受iPod潮感，請先學會《iTunes》同壓片。<br> </p><p>外貌出眾型<br>簡約型人必選</p><p>縱觀今日潮流，唔係浮誇就係簡約。時裝係咁，優化生活品味嘅影音產品都係咁。iriver呢部U102GBPMP，絕對係簡約佳作。睇U10機面，2.2"26萬色芒搶晒鏡，但係居然一個掣都搵唔到！咁究竟點播歌、播片？用家只要輕按機面四邊黑位，咁就可以睇片聽歌，勁搞鬼。<br> U10機身黑面白底固然有格，配合御用機座，變身迷你電視更係妙絕。機座除咗具叉電功能外，更內置喇叭、Line-in直錄等，聽歌和接駁電腦錄歌都得。仲有附設遙控，直頭當佢電視咁睇。</p><p>7"芒夠張揚</p><p>正所謂一寸長一寸強，Archos呢部AV700有個7"芒，仲有40GB同100GB畀你揀，PMP中佢唔單止強，更加係揚！ArchosAV系列明賣優質大芒，480×234解像度加26萬色，的確唔錯。仲可直錄電視，解析度為640×480，放喺私家靚車入面睇，夠晒享受。</p><p>白滑Look冧女仔</p><p>聽腦場Sales講，唔少男士鍾意買SpeedMD-1送畀女友，一來價錢唔貴，二來機身白滑，女友夠冧咁話！機身唔用大嚿硬碟，換嚟512MB記憶體，適合一眾嫌重又想「機如人輕」嘅靚女！此外仲可更換專用長氣鋰電，坊間甚少輕量級PMP有此功能，帶去旅行至啱。</p><p>功能貪多型<br>外置鏡頭有新意</p><p>PMP加外置鏡頭變身攝錄機，咁搞鬼嘅功能，令ArchosAV500系列成為PMP中的攝記。外置鏡頭最啱拍攝運動過程，邊追邊拍，幾有跟蹤、偷拍感覺。除咗支鏡，其實AV500本身好有內涵；30GB/100GB容量、4"芒、76×124×18機身大小，係唔少用家心目中嘅理想機款。佢仲有AV視頻輸出輸入，配合專用機座，可預錄電視或衞星接收器上的節目。拍得、錄得又睇得，仲唔玩晒？</p><p>攝播萬能俠</p><p>播片播足40小時滿足唔到你，畀夠20GB再加內置120萬像鏡頭，拍埋50小時有聲MPEG4短片，仲有2倍光學變焦、白色平衡等功能，你又點睇？Archos呢部Gmini402CamCorder玩劑大融合，講講吓都唔知稱呼佢做PMP定DC好，一機兩用確係厲害。</p><p>PSP無線上網</p><p>PSP唔係純粹打機咁簡單，連聽MP3、睇MPEG4影片都得，而且只要用USB線接駁電腦，抄錄對應檔案就睇到。現時PSP更提供無線上網服務，有得睇最新MV、足球節目等。只要預先網上登記，隨時可以喺Starbucks邊飲咖啡、邊睇波。</p><p>查詢</p><p>（a）34283449	（P8）<br> （b）23609911	（A-Grade）<br> （c）25582166	（iriver）<br> （d）29622320	（捷成）<br> （e）800908988	（Apple）	<br> （f）28820101	（SonyStyle）</p></body></html>