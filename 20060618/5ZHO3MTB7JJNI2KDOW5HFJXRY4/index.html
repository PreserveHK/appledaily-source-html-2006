<html><header><meta charset="utf-8"><title>兩仔爺射十二碼 - 陳也</title></header><body><h1>兩仔爺射十二碼 - 陳也</h1><p>在公園保持禮貌遠距離觀察兩個「放狗爸爸」（我們用來形容每日帶孩子出來玩的家長），憑嘴形推測，我一廂情願認為，他們是交流湊仔心得。<br>「孩子到底是朗拿甸奴還是舒夫真高，唔到父母決定，冥冥中有上帝之手巧妙安排好。」上身穿了Zara巴西球隊Tee的父親說。「兩個都做過足球先生，踢國家隊，阿仔有咁本事，老懷安慰到極咯。至怕阿仔唔爭氣打意大利假波，比兩黃一紅逐離場更丟架，邊有面見江東父老。」着住件明顯是老翻Puma英格蘭波衫的父親這麼答。</p><p>「球星出名爛滾，我老婆好反對我同阿仔睇波，怕佢俾英格蘭球星和教練教壞。」「女人口不對心，我老婆夠話憎死碧咸老婆，實情不知幾恨碧咸時時送大禮，對老母和細妹又好，接埋一齊住豪宅大屋。不過女人最緊張個仔將來娶鬼妹，我老婆講明，如果阿仔揀中朗尼那個風騷未婚妻咁姣的，會激到跳火車！」<br> 「女人太衝動唔啱做球證，不過男人一樣矇查查，主觀判斷經常失準。做人老竇，對細路不能判錯球，輕率罰十二碼，兩仔爺便成世仇，從此冇偈傾。」<br> 「同意，我建議男人詐儍扮懵，出黃牌的厭惡性工作留番女人做。慈母多敗兒，慈父識走位，成個家庭便攻守得宜，森巴節奏快打慢，雙方演出身價，大比數入球，自然皆大歡喜。」<br> 「點都要射十二碼分勝負的話，我會專登射斜，成全個仔。」兩個父親望住嬉戲中的孩子們，齊齊苦笑，公園的另一邊，傳來了完場的一下雞聲。</p></body></html>