<html><header><meta charset="utf-8"><title>星級推介：7色咖喱新登場　橙色辣得嚟夠甜！</title></header><body><h1>星級推介：7色咖喱新登場　橙色辣得嚟夠甜！</h1><p>謝安琪（Kay）最新大碟雖然有首《我愛茶餐廳》，但實情她最愛吃的是日本菜，見到魚生刺身立即雙眼發光，日本咖喱同樣贏她歡心，聽我講起有間日式咖喱專門店有7色咖喱，她嚷着非試不可：「色彩繽紛五顏六色，啱晒夏天食呀。」<br><br>記者：黃若茵<br>攝影：陳盛臣<br>化妝：JoeWong@Joe'sImage<br>髮型：Jobby@HairPeace</p><p>日籍專家來港教路</p><p>「唔……真係好香……」望一望，是紫色的！未入口已聞到香濃番薯味，不用說，紫色一定是我的最愛。別誤會，不是番薯糖水，是日本咖喱。銅鑼灣剛開業的「咖喱物語」不甘平淡，請日本香料生產商S&amp;B作顧問，利用多種蔬菜做出突破傳統的7色日本咖喱，並邀得日籍咖喱專家來港傳授烹調技巧，再由具二十多年煮日本菜經驗的餐廳總廚余師傅自行創作新菜式。怕一般咖喱太辣？試清新的綠咖喱吧！嫌傳統日式咖喱太淡？香甜紫咖喱一定夾你嘴形！總之7個顏色7種味道，總有一色啱你口味。</p><p>Kay：未食已經好開心！</p><p>Kay的確熟悉日本菜，一試便知紅咖喱、綠咖喱、黑咖喱的主要材料，果然有Sense：「我鍾意咖喱質感重，傳統日本咖喱雖然味道單一，但勝在夠健康，今次見到7色咖喱，未食已經好開心。」會否嫌日本咖喱不夠辣？「辣味無咁重先好，甜甜哋啱晒女仔食。」7選1，她最愛橙色：「我鍾意甜，紫色同橙色都甜，但橙咖喱比較清新，所以係我嘅首選。」7色咖喱究竟應該如何配搭？其實全憑個人喜好，余師傅畀貼士：「肉類應該配較濃味嘅咖喱，紅色、橙色、啡色啱數，非肉類食物要揀選蔬菜味重嘅咖喱，誘發清新香味。」</p><p>藍山咖啡雞$48</p><p>配紅、橙、啡咖喱皆可，酥炸雞肉加入藍山咖啡豆及咖啡汁，肉感重味道濃。</p><p>軟殼蟹天使野菜卷$48</p><p>宜配黃咖喱，此為冷食前菜，因此咖喱味不可過多，只是薄薄的一層黃咖喱，以保持前菜清淡的原則。</p><p>煙肉芝心花球$38</p><p>宜配紫咖喱，軟熟芝士加爽脆粟米片，口感極佳，以甜而不辣的紫咖喱相配，不怕咖喱掩蓋芝士的香味。</p><p>香草銀鱈魚$78</p><p>宜配綠咖喱，銀鱈魚煎得面脆肉軟，且不膩口，綠咖喱帶有強烈田園氣息，將魚的鮮味表露無遺。</p><p>香芒玉米片脆海碟$48</p><p>宜配黑咖喱，用粟米片將魚塊包圍起來，夾着香芒吃，酸酸甜甜，配上含西梅的黑咖喱便跟香芒的酸甜相互呼應。</p><p>食客有Say</p><p>Simon：「上次嚟食過紅咖喱，今次就試黑咖喱，兩種味道好唔同，好有趣，遲啲一定會試埋另外幾隻色。」</p><p>安琪話你知</p><p>日本咖喱本濃烈</p><p>不說不知，日本人起初吃咖喱只為醫藥用途，因吃咖喱身子會發熱，有助冒感時出一身汗，情況就像香港人飲可樂煲薑。至明治時代才轉為食用，當時的咖喱味道非常濃烈，發展至近代，日本人開始放大量香料入咖喱，沖淡咖喱原味，演變成今日帶甜味的日式咖喱。</p><p>搵食攻略</p><p>咖喱物語（25042000）<br> 地址：銅鑼灣百德新街翡翠明珠廣場1樓9-10號舖<br> 營業時間：11:30am-11:00pm<br> 交通：銅鑼灣地鐵站E出口<br> 全店座位：約100個，有6張圓形卡座，其中2張有紗簾相隔，可吃得私隱點<br> 人均消費：$100<br> 有着數：東亞信用卡簽賬可獲9折優惠</p><p>魚生飛機運到　只賣兩天</p><p>甫踏入「松山和風料理」，Kay便知她今天有口福了，皆因她無「生」不歡，今天可試到店子每星期兩次，從日本挑選到港的飛機貨。老闆兼總廚Jay逢星期二、五便會收貨，因為夠新鮮，所以引來各方客仔的追捧。其實來港的魚生往往可存放4天之多，但Jay為求高質素，會於兩天內清貨，方法當然是於第2天開始以平價賣出。Kay今次試到的飛機貨是蘇格蘭蟶子王，今個星期空運到港的還有天使蝦、金目鱲，想試就記得打電話預訂喇。</p><p>黃金燒花竹蝦$78</p><p>將蟹柳絲混入沙律醬中，再釀到蝦上，濃烈甜味很吸引，吃一隻唔夠喉。</p><p>蘇格蘭蟶子皇刺身$48</p><p>坊間一般用大陸貨，Kay一試就知係蘇格蘭蟶子王，肉質爽甜。</p><p>食客有Say</p><p>搵食攻略</p><p>松山和風料理（34275176）<br> 地址：銅鑼灣耀華街16號地下<br> 營業時間：12:00nn-3:00pm，6:15pm-3:00am<br> 交通：銅鑼灣地鐵站A出口，門口有咪錶泊車位<br> 全店座位：40個，設有吧枱<br> 人均消費：$150-$200<br> 有着數：每星期推出不同優惠，今個星期凡於11:00pm-3:00am惠顧，可以$148優惠價任飲清酒及汽水。</p></body></html>