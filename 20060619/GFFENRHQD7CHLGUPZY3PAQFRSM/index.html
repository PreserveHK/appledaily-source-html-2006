<html><header><meta charset="utf-8"><title>影音使團</title></header><body><h1>影音使團</h1><p>$599最平燒DVD錄影機<br>DVD+RW錄影機可以有幾平？勤力行場者會答$999蚊啦！不過今個星期情況有變，新返國產機XMSXMSDVDR，以$599新低價登場！機身雖然稍大部，不過估計是使用了電腦內置式DVD+RW所致，好處係夠密封、冇咁易入塵、當然玩得穩定啲啦！機前一樣設有S-Video、AVIn同DVIn，可接駁手提DV過片，咁嘅價錢真係冇投訴囉！<br><br>記者、攝影：朱崇德</p><p>30GBPMP預校錄波又儲相</p><p>ARCHOS今個星期有隻舊款AV500做特價！機身內置30GB硬碟，配4"大芒，好玩處係佢除可播MP3、WMA及WMV等影音檔案外，仲可以直駁電視或DVD機，預校錄波兼錄電影；此外佢仲係一部流動電子相簿，機身配置有USBHost，所以可隨時直駁相機過相，喜歡四處旅行人士最啱使！機價由$4,200下調至$3,880，名廠加型仔金屬機身，都算入得過！</p><p>熱爆Z1000減價兼送配件</p><p>CASIOEX-Z1000最近以細機中罕見的1,010萬像素熱爆登場！出口術叫Sales減價？後果當然係睬你都儍，難得有舖自動請纓做減價！街價普遍做緊$3,380，星際DCPower就以搶手價$2,980益用家，而且跟機仲多送512MBSD卡、相機袋同保護貼，須知佢個2.8"大芒，特別靚玩23萬色加960×240高解析度，花咗都真係幾心傷，送得有心思！</p><p>a）華仁會（68138833）<br> 地址：旺角花園街75-77號花園商業大廈3樓<br> <br> b）DCPower（23846698）<br> 地址：旺角山東街47-51號星際城市2樓201號舖</p></body></html>