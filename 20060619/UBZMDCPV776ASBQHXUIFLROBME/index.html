<html><header><meta charset="utf-8"><title>好想飛：芬蘭　炸魚飄香日賣3萬條</title></header><body><h1>好想飛：芬蘭　炸魚飄香日賣3萬條</h1><p>芬蘭的冬天同夏天分別非常大，冬天只有3個鐘陽光，夏天就24個鐘都可以同陽光玩遊戲。最重要是夠乾爽，唔似得香港日日𣲷黐黐，郁一郁就成身汗。街頭小店紛紛延長營業時間，仲不時有音樂會提供免費娛樂，係時候帶着游泳褲離開香港避避暑。<br><br>記者、攝影：梁學文<br>鳴謝：芬蘭旅遊局、芬蘭航空</p><p>芬蘭24小時</p><p>市集廣場小食平一截</p><p>天氣開始轉熱，日照時間由3個鐘變20幾個鐘，象徵着芬蘭夏天正式開始。在芬蘭最大的客輪同渡輪港口土庫（Turku），人人最愛剝低件厚厚的大褸，改着背心熱褲，黑超cap帽統統出籠。對於芬蘭人來說，夏日的最佳節目當然是曬曬太陽遊船河。而在土庫碼頭的市集廣場（MarketSquare），就開滿了大大小小的攤檔，小食雜貨乜都有，價錢仲比舖頭平一截，梗係要去逛逛。在市集廣場的攤檔冬天時開半日唔夠，一到夏天就開足一日。</p><p>必試牛油炸魚　無價講</p><p>去到碼頭市集一定要試試牛油炸魚，幾乎每隔一間食檔就有得賣。檔檔都賣同樣價錢，大大的一盤盛惠6歐元，無得講價。炸魚其實是用牛油加入香草胡椒調味，然後大鑊大鑊咁炸，炸的時候牛油的香味係咁飄，吸引你埋去試試。最緊要是炸魚入口香脆又唔腥，魚的外面卜卜脆，入面就香滑多汁，試過一定會再試，我就係咁樣試吓一條又一條，最後都是忍唔住買了一大兜。跟不同炸魚檔的老闆傾過，他們說每日閒閒哋都會炸2、3萬條魚，大人細路都一樣咁鍾意食。</p><p>最豪華coffeeshop　回家的感覺</p><p>在芬蘭獨立遷都往赫爾辛基之前，土庫才是芬蘭第一個首都，亦是芬蘭歷史最悠久的城市。在這座古城入面，有一家被當地人譽為最豪華和裝修最靚的咖啡室。老闆娘Majo話：「今年係我哋20周年紀念，一如以往我哋都係專賣咖啡茶蛋糕同埋批。我希望每個來到這裏的客人都會有一種家的感覺，所以由當初只有1間房，到𠵱家有3間唔同的房都係以屋企為主題。」走進咖啡室確實有一種回家的溫暖感覺，在這裏呷一口咖啡吃件餅，安安靜靜過一日真是不錯。<br> 其實這裏已經有150年歷史，整座建築物建於19世紀初，不過一直被俄羅斯佔領，作為官員的會所，至1917年芬蘭獨立才被芬蘭人贖回。之後在1936年被改建為醫院。戰爭結束後就成為一間傘廠，直到1986年才改為現在的cafe。（a）</p><p>第一代蘋果酒園試新酒</p><p>北歐沒有葡萄出產，製造不到葡萄酒，於是成就了不同的果酒。而芬蘭最出名就是蘋果酒。1995年芬蘭政府大力發展釀酒事業，批出牌照讓市民生產蘋果酒，Ciderberg就是其中一家。Kaisa同Sanna擁有300畝地種蘋果樹，Kaisa說：「呢度係我爸爸買落的，開頭都係諗吓種蘋果去賣，不過蘋果賣唔晒好浪費，所以就榨汁，因為可以保存耐啲。之後老公就試吓釀蘋果酒，點知味道又不錯，結果一做就做了11年，可以話係芬蘭第一代蘋果酒。」現在Kais兩公婆就負責釀酒，女兒就負責在城市推銷，漸漸發展成為家族生意。（b）</p><p>姆明世界只為盛夏而開</p><p>日本有HelloKitty，美國有米奇，芬蘭就有姆明。每年夏天姆明世界都會開放兩個月，讓大人重拾童真，讓小孩子親親他們喜愛的角色。整個姆明世界是以卡通片的內容設計，姆明之家、姆明的朋友統統也會出現。每個鐘頭都有表演同唱遊，由真人現場演繹姆明故事。</p><p>寄張姆明Postcard</p><p>到姆明世界除了可以睇表演同參觀之外，另一件必做的事就是到Postoffice寄Postcard，雖然要差不多2歐羅才可以寄一張回港，但是在這裏寄card可以有個姆明印，比一般郵局寄信特別，大約1個星期就可以寄到香港。鍾意姆明的我，自然乖乖的奉獻。(c)</p><p>ShoppingGuide</p><p>（a）TheHouseoftheMajor'sWife<br> 地址：Kristinankatu153900Lappeenranta<br> 電話：（358）5-4530554<br> <br> （b）Ciderberg<br> 地址：Pietilantie13808800LohjansaariLohja<br> 電話：（358）19-349120<br> 網頁：www.ciderberg.fi<br> <br> （c）Moominworld<br> 地址：MuumimaailmaOyPL4821101Naantali<br> 電話：（358）2-5111111<br> 票價：17歐羅，3歲以下免費入場</p><p>天氣預測</p><p>今日<br> 氣溫13-25℃　<br> 濕度57%<br> <br> 明日<br> 氣溫13-24℃　<br> 濕度62%<br> <br> 後日<br> 氣溫12-23℃　<br> 濕度65%<br> <br> 3-5月：平均6℃，芬蘭的春天，開始融雪。<br> 6-8月：平均20℃，全年日照時間最長，適合進行各樣戶外活動。<br> 9-11月：平均9℃，樹木開始轉色，黃、橙、棕、紅，適合到森林遊覽。<br> 12-2月：平均-15℃以下，天氣極凍，最適合到北部看極光。</p><p>出門Handbook</p><p>簽證：持特區護照免簽證，可停留3個月。持BNO者需要辦理簽證。<br> 查詢：25255385（芬蘭駐港領事館）<br> 機票：芬蘭航空來回赫爾辛基，$9,022起。<br> 查詢：www.finnair.com<br> 貨幣：1歐元約兌10港元<br> 語言：芬蘭語、瑞典語及英語<br> 時差：夏令時間較香港慢5小時<br> 電壓：220V，雙圓腳插座<br> 求助電話：警察局112<br> 長途電話國家區碼：358<br> 旅遊查詢：www.visitfinland.com.hk</p><p>MyMemo</p><p>1.帶多件衫防着涼<br> 雖則話係夏天，不過朝早同夜晚都幾涼，尤其係夜晚可能得10℃左右仲有風。一個唔覺意攝親就唔好，所以一早出門口披多件薄jacket。<br> <br> 2.寄信要加priority<br> 寄信寄card返香港時，記得問人攞張藍色的prioritylabel，貼上去唔代表會特快，但係就幫郵差叔叔分到係寄外地。</p></body></html>