<html><header><meta charset="utf-8"><title>股路縱橫：盈利有保證鞍鋼低吸揸中線</title></header><body><h1>股路縱橫：盈利有保證鞍鋼低吸揸中線</h1><p>世界盃開始進入對面直路賽程，打咗三分一，港股成交已唔見一大橛，噚日只得164億元，係今年嘅新低紀錄。不過，股市大升後調整，沽壓唔重，係好事，整固完可再上。<br> 恒指跌過120點，收市15768，跌73點，期指跌多啲，低水21點。中國未來一兩個月會加緊宏調力度，地產同產能過剩類別股份紛紛走軟，令H股指數低收6231，跌109點。不過，宏調整合產能過剩行業，汰弱留強，長遠係對強者有利，現時股價由高位大幅回落，正係低吸機會。<br> 鞍鋼（347）4月中高位8.25元，今個月落到5.45元先反彈，跌幅34%。鋼鐵行業近期經營環境已有顯著改善，產品價格不斷調升，鞍鋼實在跌過龍，上周曾反彈上6.45元，噚日借宏調消息而略作整固，在6元水平可考慮入市，中線持有。<br> 鞍鋼好早已完成股改，完成收購母公司的「新鋼鐵」後，06年（12月年結）的合併盈利，將不會少於61.28億元人民幣，折算每股盈利1港元，現價PE只係6.1倍。</p><p>預期息率逾8厘</p><p>鞍鋼話到明，盈利一半將會用來派息，即每股最少派0.5元，息率高達8.2厘，確實好吸引。<br> 股改後鞍鋼發行股數上升到59.33億股（H股8.9億股），市值362億元，有條件成為恒指新貴，未來一兩月股價若可回升，市值超過400億元，「染藍」機會更大。<br> 鞍鋼係基金愛股，摩根大通在4及5月便合共增持717萬股，令持股量上升到1.25億股，佔H股14.12%，另外還有高盛、Pictet（倫敦）同新加坡政府等，前列7大基金的持股量，已佔H股約45%。<br> 鞍鋼回升，在6元水平形成旗形，只要能守穩在10日線（5.95元）之上，整固完成後，升破6.30元阻力，短期上升目標係7.20元，中線可重上8元水平（PE亦只係8倍，息率仍有6.25厘）。<br> 本月初推介的馬鋼（323），股價亦由低位回升，但暫時受制10日線（2.46元）阻力，升破後可重上2.70元。馬鋼受惠產品價造好，第2季開始盈利可大幅回升，為股價帶來動力。<br> 郭兆誠</p></body></html>