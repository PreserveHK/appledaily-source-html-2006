<html><header><meta charset="utf-8"><title>唔抵睇 - 陳也</title></header><body><h1>唔抵睇 - 陳也</h1><p>追睇世界盃捱眼瞓到今日的觀眾，累計精采直播，五隻手指數晒有凸。今屆的驚喜，比上屆少得可憐。球迷不禁懷念上屆的巨人殺手，塞內加爾這樣睇得打得的非洲黑馬，和天時地利「人為」殺出亞洲、衝入四強陣營大肆破壞的半個主場南韓隊。塞隊今次大脫腳冇影，南韓則再度出征，球員披甲，熟口熟面，腳法卻進步輕微，整體技巧有待改善，亞洲希望，言之尚早。</p><p>今屆分組強弱懸殊，不存在所謂死亡之組，基本上是打名牌波，慣性以強凌弱，瞄頭便大打折扣。世界盃是球技大晒冷的較勁擂台，盲拳有時能打死老師傅，輪到大師兄臨尾壓場，發揮一哥本色，將球壇闖將收得貼貼服服，球迷暗歎一句，薑還是老的辣，不過子薑也實在鮮嫩可口，一場世界盃，一個月裏吃足四大洲不同國技的精品，捱更抵夜腰背勞損都值得。可是，四年又四年又四年，奇連士文都從草場退下來，在場邊西裝骨骨指點江山算了，試問球迷怎能不認老。睇晒64場？喔，有心無力，十六強和八強賽事十一點開波，勉強還能去馬。走漏的直播，只能靠體育新聞補鐘了。最後四強3am開波，如果又試宿命地加時後依然0:0要踢十二碼，問老餅球迷點頂。商場酒吧今屆力谷世盃商機，睇波送睡袋和免費沖涼都假，駐場醫生護士跟身，隨時急救至真！睇波出事（如果是假波更唔抵），閣下血管裏發生了科學家無法預知的大爆炸，後果是不是很「霍金」？</p></body></html>