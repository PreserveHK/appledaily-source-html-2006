<html><header><meta charset="utf-8"><title>　　世紀婚禮名人富豪到賀 - 李八方</title></header><body><h1>　　世紀婚禮名人富豪到賀 - 李八方</h1><p>「大馬糖王」郭鶴年個乖女郭惠光下嫁「公仔麵大王」周文軒外孫吳繼霖，係今年名人圈嘅世紀婚禮。噚晚喺郭家嘅港島香格里拉酒店舉行嘅婚宴，直情係十級保安，採訪記者四點鐘就到場，但係被彈到遠一遠、差唔多企到去太古廣場至准影相。<br> 香格里拉嘅ballroom就封晒紅布同屏風，辦喜事當然好喜慶feel啦，現場用咗好多桃紅同粉紅色嘅牡丹布置。主人家之一、周文軒同太太周嚴雲震下晝五點就出現，但係兩個一見記者即刻話「今日唔講嘢。」鬼咁口密，到六、七點左右，賓客陸續抵達，包括「六叔」邵逸夫同「六嬸」方逸華、吳光正夫婦、馮國經同馮國綸以及馮老太、李國寶夫婦、田北俊夫婦、鄒文懷夫婦、許世勳夫婦、鄭裕彤、莊世平、查史美倫同唐老太等等等等，數都數唔晒，前布政司霍德都喺酒店出現；到七點鐘，郭鶴年夫婦親自出嚟接待特首曾蔭權同特首夫人。至於對主角、新郎吳繼霖同新娘郭惠光就當然冇喺記者視線範圍內出現過啦。</p><p>唔知郭太係咪同情班記者等得好辛苦，喺九點幾送特首離開嘅時候，特別放慢咗腳步，記者問新外母送咗啲乜嘢禮物畀對新人？郭太就首次開金口甜到漏咁話：「咪送咗個心囉！」　<br> 老闆辦喜事，香格里拉都唔敢待慢班記者，成日都有送水送冰凍毛巾，仲有美味曲奇餅㖭。<br> 採訪：林妙萍<br> 攝影：林德雄<br> <br> <br> 爆料熱線：29290000、27860099<br> 報料傳真：26239278<br> 報料電郵：pf_lee@appledaily.com</p></body></html>