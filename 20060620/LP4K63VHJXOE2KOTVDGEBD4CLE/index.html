<html><header><meta charset="utf-8"><title>同街唔同舖身價各異<br>蘭西情報課：揸足十年賺少一半</title></header><body><h1>同街唔同舖身價各異<br>蘭西情報課：揸足十年賺少一半</h1><p>舖位投資比買住宅同寫字樓難度仲高，因為就算係同一條街，位置差些少個價都有好大分別，認真蝦人買，𠵱家就有個現成例子畀大家睇。<br> 深水埗汝洲街有兩個舖先後易手，其中268號森明唐樓地下C號舖連閣樓，各約1000呎，連約以1100萬沽出，呎價5500蚊。中原九龍商舖部營業董事戴錦輝話業主今年1月用700萬買番嚟，揸5個月賺約400萬，幅度約57%。個業主仲可以畀到5.2厘回報個新買家㖭。</p><p>冇幾遠嘅汝洲街243至245號建和閣，都有個地下連1樓舖位易手，約2400方呎，成交價2168萬，呎價9033蚊，價錢認真靚，但係因業主喺97年中用約1700萬買番嚟，揸咗10年只係執得約468萬，幅度27.5%。<br> 有時眼光好都唔一定可以賺大錢，入市時機更重要，好似建和閣個業主就係最佳人辦嘞，咁佢係咪要慨歎「同人唔同命」定係「時不我予」呢？<br> 深水埗近期多咗好多舖位成交，事關區內有重建項目，好似市建局嘅海壇街/桂林街同北河街重建計劃，吸引唔少中長線投資者喺區內尋寶。<br> 電郵地址：nancy@appledaily.com</p></body></html>