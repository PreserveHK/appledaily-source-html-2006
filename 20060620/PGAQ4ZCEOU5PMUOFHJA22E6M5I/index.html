<html><header><meta charset="utf-8"><title>億京呎價破4000關</title></header><body><h1>億京呎價破4000關</h1><p>非核心區商廈交投一直有番咁上下，做價亦都升咗唔少，最近長沙灣億京廣場有個成交，呎價就過咗4000蚊關口，成為舊年以嚟新高。<br> 據中原地產講，成交嘅係11樓05室，面積3335方呎，由電子廠家以1453萬交吉買入，呎價4357蚊；原業主03年中以1800蚊呎入貨，賺近853萬。至於上次億京廣場嘅高位喺一個月前錄得，20樓02室，呎價3935蚊。<br> 由於億京樓齡只約4年，以質素而論係呢區數一數二嘅商廈，今次呎價創新高後，已經有啲高層及海景單位業主叫到呎價5000放盤，有冇得再創新高就要睇市場反應。<br> 其實呢幢商廈近日成交都唔少，但多數呎價都唔過4000蚊，例如高層06室就以482萬易手，呎價3600；20樓03室以300萬易手，呎價3371。</p></body></html>