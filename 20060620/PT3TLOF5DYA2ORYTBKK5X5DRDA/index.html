<html><header><meta charset="utf-8"><title>中環在線：李業廣快閃</title></header><body><h1>中環在線：李業廣快閃</h1><p>拗咗年幾嘅分拆證監會主席法案，終於上個星期三喺立法會三讀通過，坊間盛傳港交所前主席李業廣，出任嘅機會好大，當大家收到風，話查理士．李會出席公益金「商業及僱員募捐計劃」活動做主禮嘉賓，一眾傳媒都早早到場，擺好晒陣，諗住同佢傾番兩句。<br> 見慣大場面嘅查理士，又點會咁易開金口，到場後先來一招耍手擰頭兼封口，急急腳走入會場避開記者；咁開場唔肯講，大家咪等散場囉，希望李業廣露番一句半句口風，點知呢頭擺好晒機，轉頭佢已經行後門鬆咗人，唔係講笑，速度真係9秒9咁快，真係要封佢做「快閃廣」。</p><p>滙豐爭取曝光率</p><p>講到背景，李業廣做證監主席，可以話係超晒班，只係佢早幾個月成日話身體唔多好，除咗公開大學，一定唔會再做公職，點解條法案過咗佢又唔講嘢呢？華華噚日見佢企喺台上，一口氣頒咗幾十個獎，四萬笑容依舊，氣都唔喘一吓，走又走得快過人，睇嚟佢老人家嘅身體都仲好壯健啫！<br> 講番個活動，一粒鐘內頒出過百個獎，唔少大企業都有代表到場，好似領匯蘇慶和、泓富趙國雄、恒生劉順銓等，但最出位都係籌款最多嘅滙豐，雖則佢哋冇派高層到場，但就專登搵咗個着住制服嘅員工上台攞獎兼影相，啱嘅，捐咗咁多錢（500萬以上），梗要攞番多啲着數啦！<br> 李華華</p><p>讀者如有任何意見或報料，歡迎發送電郵至LiWaWa@AppleDaily.com。</p></body></html>