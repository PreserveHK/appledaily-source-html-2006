<html><header><meta charset="utf-8"><title>一味窩輪：炒港交所P輪揀3757</title></header><body><h1>一味窩輪：炒港交所P輪揀3757</h1><p>港股上周五急升後，有啲回吐。總成交得番164億元，係前市嘅一半，買家見上周升得急，唔肯追貨，賣家亦惜售，形成買賣兩閒。喺現水平，買C輪唔化算，唔做嘢住，一係等平啲至買C輪，一係揸少少P輪。入市買P輪，都要諗吓究竟現價做，抑或等個市彈升多少少先至做，又係嗰句，臨場執生。<br> 港交所P輪3757：港交所（388）跌1.15元，收47.90元。個市如果靜多1段時間，炒家就會諗吓港交所收入少咗，唔值得咁高PE。<br> 港交所P輪得兩隻，3757靚過3785少少。3757喺10月尾到期，輪價75仙，溢價5.3%，槓桿率6.4倍（有效3.9倍），引伸波幅39.6%。3785喺11月尾到期，輪價62仙，溢價8.6%，槓桿率7.7倍（有效3.9倍），引伸波幅40.6%。<br> 中電信P輪9181：中電信（728）跌5仙，收2.425元。近期冇厘火氣，個勢仍然係陰吓陰吓尋底。揀中電信P輪買，9181可以諗吓。隻輪07年3月初夠鐘，輪價19.5仙，溢價9.1%，槓桿率12.4倍（有效4.9倍），引伸波幅29.1%。<br> 中企P輪4613：H指跌109點，收6231。下試6字齊頭有可能，吼P輪4613。9月尾夠鐘，輪價21.3仙，溢價5.5%，槓桿率12.2倍（有效6.2倍），引伸波幅33.8%。<br> 章盛</p></body></html>