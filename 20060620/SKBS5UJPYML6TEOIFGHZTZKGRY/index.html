<html><header><meta charset="utf-8"><title>股海實戰錄：大戶搶高散戶唔追</title></header><body><h1>股海實戰錄：大戶搶高散戶唔追</h1><p>眨吓眼《蘋果》今日11歲生日，當年創刊時的電視廣告令人印象十分深刻，肥佬黎一路咬蘋果，一路做箭靶，背脊插滿箭。<br> 至於今屆世界盃成為「眾矢之的」（矢解箭頭，的解靶心）的教練，肯定是法國隊領隊杜明尼治，真係「七宗罪」都數唔完。趙飛雲唔係法國隊擁躉，亦冇投注法國隊賽事，但仍然睇到一肚氣，更為施丹不值，前晚他對南韓臨完場前被換出後，出現罕見的擲水樽洩憤動作，真係唔知佢有冇後悔重返法國隊？<br> 足球比賽基本上和優雅（elegant）一詞風馬牛不相及，但看施丹踢波就有這種感覺，可惜效力的皇馬同法國隊近年表現暮氣沈沈，一代球王不能風光地引退，實令人遺憾。按法國隊過去兩仗的表現，就算打入16強亦會行人止步，最怕是重蹈上屆在初賽已出局的慘劇。<br> 睇番亞太區股市，日本隊打和克羅地亞，日股昨日先低後高，最後僅跌18點，唔似上仗輸畀澳洲之後勁跌600點，而澳洲輸波，澳洲股市昨跌1.36%，南韓和法國，但首爾綜合指數跌0.83%，世界盃效應並不全面，不過惠譽確認南韓主權評級為「A+」，亦算好消息。</p><p>中資股承接力弱</p><p>港股昨日走勢和預期差不多，恒指牛皮偏軟，低開後在15723至15781的58點波幅內上落，最後收15768，跌73點，而成交則創今年新低的164.64億元。國企股受內地宏調落重藥消息影響，大幅回吐，H指跌109點或1.72%，收6231，但H指成交唔夠47億元，反映沽壓並非太大，但承接力則弱。<br> 事實上，港股上周最後兩個交易日急彈逾600點，如果散戶上周四冇入市，周五大市裂口高開372點後，更加難叫散戶入市追貨，而低位撈貨成功的大戶，冇理由自己掟番散個市，所以大市牛皮成交縮係好自然嘅事。<br> 趙飛雲</p></body></html>