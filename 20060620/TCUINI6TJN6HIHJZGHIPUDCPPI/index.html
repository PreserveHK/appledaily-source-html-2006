<html><header><meta charset="utf-8"><title>電腦街</title></header><body><h1>電腦街</h1><p>五千蚊顯示卡居然熱賣<br>講現時顯示卡，機迷心水梗係最新GF7950GX2；淨睇佢單卡內置雙GPU，傳統顯示卡又點係佢對手！不過咁嘅級數，當然亦身價不菲，平平哋Inno3DGF7950GX2，標價$4,980依然銷情不俗，仲好似話貨量唔多，隨時要訂貨先有得玩！<br><br>記者、攝影：許福合</p><p>12倍速燒DVD-RAM</p><p>內置式燒碟機都好耐無新嘢出，唔係無新型號登場，而係一般DVD燒碟機都係賣緊3嚿水左右，可謂普遍化到爆。不過最近LG出咗隻H10L，最勁係可以12倍速燒錄DVD-RAM，立時吸引唔少砌新機嘅人選購，價錢都係賣$359，差幾十蚊，當然出部勁啲啦！</p><p>原廠MS多人追</p><p>唔少機迷買咗部PSP後，都想配番張大容量MSProDuo卡，無論係用嚟睇片定聽歌，2GB版本都係個好選擇。相比於其他牌子MS，SONY原廠卡仍然有Fans追捧，加上2GB容量都只係賣$630，已經算係幾抵玩。</p><p>米奇手指指</p><p>周街記憶手指，不過Buffalo推出嘅CandyStick，最特別係卡身印上米奇老鼠公仔，再配個米奇鎖匙扣，比一般FlashDrive賣相可愛好多！<br> 容量方面就有128MB，已經內置有USB頭，可直插電腦使用，老鼠迷肯定冧晒。</p><p>售賣點：</p><p>（a）Centralfield（23870272）<br> 地址：深水埗高登電腦中心1樓10-16a號舖<br> <br> （b）VideoCom（23601286）<br> 地址：深水埗高登電腦中心1樓32號舖</p></body></html>