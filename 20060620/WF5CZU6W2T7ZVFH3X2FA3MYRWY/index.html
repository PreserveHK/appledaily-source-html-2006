<html><header><meta charset="utf-8"><title>馮孝忠處男第一擊</title></header><body><h1>馮孝忠處男第一擊</h1><p>牛頭角偉景樓喺今年4月爆煤氣，恒生一連兩個星期，「借題」搞咗2場大廈投保講座，將呢個咁「危」嘅事件，化為自己嘅商機。<br> 咁有諗頭，唔知係唔係6月1日由DBS過檔恒生，出任副總經理兼投資及保險業務主管嘅馮孝忠度嘅好橋呢？<br> 講座6月10號及17號喺恒生總行頂樓博愛堂舉行，今次係馮孝忠喺恒生嘅處男作，事關佢係首次以恒生高層身份，出席公開活動。恒生話本來打算只搞一場，點知反應好好，有成500幾人報名，結果要加多一場，如果仲有客想聽嘅話會再Encore。<br> 由炒手轉為賣保險嘅馮孝忠，做過唔少金融機構嘅要員，同一眾恒生高層柯清輝、執董潘仲賢、總經理兼營運總監薛關燕萍、副總兼商業銀行業務主管譚偉雄等，都係滙豐出身，今次第一擊反應唔錯，相信恒生保險嘅新宣傳招數會陸續有來。</p></body></html>