<html><header><meta charset="utf-8"><title>金手指：幫森美小儀做職業輔導</title></header><body><h1>金手指：幫森美小儀做職業輔導</h1><p>噚日，孫柏文喺《我最想XX嘅女藝人就係小儀》一文中，講過一個喺花旗國自稱為「傳媒之皇」（Kingofallmedia）嘅HowardStern。亦講過佢喺FM電台主持清談烽煙（phonein）節目嘅故事，佢出位唔係因為佢似我哋特區嘅鄭大班，可以成功批判時事，而係因為佢講嘢露骨、不文、鹹濕、政治不正確，所以深受最令廣告商垂涎欲滴嘅年輕男性聽眾歡迎。每日有超過1700萬聽眾收聽佢嘅晨早節目，所以就算有人嘲笑佢自稱「傳媒之皇」有自大狂之嫌，以佢嘅聽眾數目，佢呢個稱號其實都唔係完全冇根據。<br> 不過，後來飾演「道德保衞者」嘅牛仔總統喺花旗國上台，花旗國政府負責審查嘅聯邦通訊委員會（FederalCommunicationCommission）亦開始用罰款同威脅吊銷電台牌照等手段，去瘋狂打壓HowardStern。後來，佢眼見科技帶來新契機，所以就宣布投降，宣布退出FM收音機節目行列，轉到冇審查員支配道德嘅衞星電台世界中轉播。<br> 噚日，我亦都講過，用隻金手指為大家篤呢個花旗國故事出嚟，係因為眼見商台主持人森美、小儀被電台封殺，希望佢哋不要放棄，把握科技一日千里賦予嘅機會，用互聯網科技去繼續做show，去戰勝審查員，繼續為特區人民帶來歡樂。不過，我篇文章出街以後，就收到好多fan屎寄來嘅電郵。你哋寄來嘅電郵亦可以分成兩大類，問兩個大問題，第一個問題就係：「孫柏文，你話『最想XX嘅女藝人就係小儀』，究竟『XX』係乜？」</p><p>飛走中間人</p><p>第二個問題就係：「講咁多高上嘅理念，乜乜言論自由，不如出去社論講，呢度係財經版，唔該你可唔可以講番啲比較實際、關於金錢嘅嘢？」問得好！孫柏文抵鬧！其實，噚日關於HowardStern嘅故事係未講完。佢選擇轉投嘅衞星電台，係一間上市公司叫做SIRIUS，而又HowardStern宣布加盟嘅04年10月之後嘅2個月之內，SIRIUS嘅股價就差不多升了兩倍半（見圖表），HowardStern亦賺大錢。大家可能會問：「咁點解你要叫森美、小儀用互聯網廣播，而唔係去啲冇審查員支配道德嘅特區收費電視台，例如有線電視、香港寬頻電視或者nowTV呢？」<br> 因為HowardStern同SIRIUS雖然一早喺04年10月宣布合作，不過要去到06年1月先至開始廣播。而開始廣播之後SIRIUS股價就開始下滑，因為市場發現HowardStern每日做完個騷之後，個騷就會好快喺互聯網流傳，所以不如飛走個中間人，直接喺互聯網廣播。<br> 孫柏文</p></body></html>