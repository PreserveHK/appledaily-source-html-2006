<html><header><meta charset="utf-8"><title>　　葉劉畢業返港推動民主？！ - 李八方</title></header><body><h1>　　葉劉畢業返港推動民主？！ - 李八方</h1><p>久違了嘅保安局前局長葉劉淑儀，喺美國史丹福大學讀個碩士課程，終於畢業喇，佢仲接受本港報章訪問，除咗登佢啲畢業相之外，又大談未來大計，包括話要推動香港民主發展，又批評香港𠵱家責難政治文化太重，淨係識叫人下台（呢個評論葉太就最有資格講喇！），佢又覺得行政主導行唔通，始終要搞政黨政治，仲話唔排除返香港會搞政黨，但轉個頭又話一人一票民主制度未必掂。</p><p>應加入公民黨教化大狀</p><p>好多葉太喺官場內外嘅新知舊雨，睇咗葉太篇專訪，好多人大感意外，覺得葉太戴咗四方帽，言論嘅「出位」程度同思維，同當年力撐23條年代無乜分別，但香港都已經由老董年代變成由煲呔話事，𠵱家乜嘢都講民意，唔再係以為自己啱就死撐，淨識叫人放長雙眼睇！<br> 葉太又話自己唔會做官，只會服務社會，有官場中人話，以葉太今時今日咁嘅牌頭，假假哋史丹福碩士，怕且未必肯屈就加入煲呔口中親密友好政黨，估佢要服務社會，都係入智經基金呀、一國兩制研究中心之類，又有民主派中人話，冇葉太、又邊有今日四大狀同公民黨，葉太既然話公民黨唔係好明乜叫公民社會，就應該入公民黨，教化吓班大狀！<br> 不過，八方諗起，葉太喺史丹福嘅授業恩師LarryDiamond曾經講過，「中國政府係香港民主最大障礙」，其實，葉太可以見到阿爺，應該將呢個意見同阿爺講，咁就真係對推動香港民主有幫助喇！<br> 講開香港政局，下年嘅特首選舉引進新玩法，如果只係得一個候選人參選，而佢又攞唔到過半數有效支持票，咁就嚟過，直至選到有一個過半數支持為止。<br> 據林D9噚日喺立法會透露，出年嘅選舉經費大概要1,600萬；每重選一次，都要用多成800萬。有議員就問，如果選嚟選去都無人合乎資格，咁點算呢？特區政府咪破產都唔掂？林D9梗係好叫大家唔使擔心，因為煲呔贏梗啩。<br> 至於煲呔成日話開新局長助理明益民建聯，林D9話「大約在夏季」就會提交份政治人才研究報告，到時會再call會，搞到班尊貴議員放暑假都冇安樂日子過。<br> <br> <br> 爆料熱線：29290000、27860099<br> 報料傳真：26239278<br> 報料電郵：pf_lee@appledaily.com</p></body></html>