<html><header><meta charset="utf-8"><title>阿朱會游泳</title></header><body><h1>阿朱會游泳</h1><p>好多人都覺得，做IT嘅成日對住部電腦，少同人面對面溝通，一定好悶蛋，查實世事冇絕對，好似微軟旗下MSN港區阿頭朱會泳咁，就係一個例外。<br> 華華有日喺一個公開活動初次見到佢，第一時間諗住同佢交換卡片，點知佢話派晒，索性自我介紹：「朱會泳，姓朱，會游泳」，咁講一來好易記，二來唔怕寫錯。<br> 佢話，上個禮拜MSN出咗8.0，明年仲會再出多個新版本。而佢日日都開住MSN十個鐘以上，咁梗係為傾公事啦，唔通話自己日日返工同朋友傾偈咩！<br> 世界盃開鑼，佢話自己唔算係好瘋狂嘅球迷，但4年一度咁難得，都會睇吓，又話唔怕員工深宵睇波影響工作，事關佢只係重視結果，只要員工依時交足功課就得，至於喺邊度做，同埋幾點返到公司，就隻眼開隻眼閉算喇。</p></body></html>