<html><header><meta charset="utf-8"><title>直擊新加坡發布會　諾記3防手機　全天候陪跑</title></header><body><h1>直擊新加坡發布會　諾記3防手機　全天候陪跑</h1><p>IT妹個男友睇波睇到上晒腦，見到小妹行過居然膽敢爆咗句「嘩，踢波一流！」豈有此理，家陣我對腳好粗咩？好吖，最多咪的起心肝做收身囉，幾萬蚊纖體療程你嗌肉痛，不如「係咁意」買部Nokia將推出嘅3防運動手機畀我啦！<br><br>記者、攝影：陳國輝</p><p>今次呢款N5500，其實係諾記於新加坡電訊展前一日「偷步」發布嘅新作品。講到新呢家嘢，除咗部「金銀膶」N6080，當日仲公布埋3款低價路線手機，包括咗3G機N6151，以及E系低階版E60；至於2G則公布咗一部港紙5嚿水有找嘅N1110i，勁抵玩！</p><p>輕拍機身揀歌仔</p><p>收腰設計、外形勁似花生嘅N5500，查實係諾記久違咗一段日子嘅3防機種，佢除咗表面採用無縫按鍵，可防水防塵之外，機側仲由堅硬物料製成，聲稱能夠防撞！不過，3防已經唔係首創，今次最過癮嘅分唇，原來係邊做運動邊聽歌，手機兩側及正面特設感應器，只要用雙手拍打，即可選曲或播放，簡單到求其拍機即可聽歌，又真係幾盞鬼喎！</p><p>專攻跑步踩單車</p><p>咪以為3防機得個殼，查實N5500已採用幾High-Class嘅S603rdEdition介面兼SymbianOS9.1，玩分唇算幾耍家！特別一提係內置運動專用程式，透過跑步、踩單車等練習，能幫助你計算已消耗嘅卡路里；如果想Keep住定時定候咁做，程式仲提供日期、時間，等你自行安排時間表，諗落都幾User-Friendly！最得意係內設置咗《30mintraining》以及《60mintraining》等音樂，聽住節拍強勁嘅音樂，一邊做運動，真係夠爽！</p><p>記者團有讚有彈</p><p>SamuelHui<br> 「覺得新鮮感欠奉，玩過入面嘅介面、功能，同以前Nokia機分別根本唔大，只可以話新瓶舊酒，唔及每一次發布NSeries咁充滿驚喜！」</p><p>Wing<br> 「以往用3防手機，會畀人好粗獷嘅感覺，但見過呢部N5500，機身有線條而且Slim好多，如果返多幾隻色，就更啱我哋OL用。」</p><p>Franco<br> 「今次發布嘅款式以直身機為主，證明直身設計始終係Nokia強項，無論手感、操作性甚至User-Friendly程度，都已相當高！」</p><p>Johnny<br> 「外形及功能亦唔算出眾，但優勝在售價方面，大概都唔使$2,500就有交易，對於不求外觀、但求實用嘅玩家嚟講，應該幾吸引。」</p><p>PROFILE</p><p>制式：GSM三頻<br> 體積：107×45×18mm<br> 重量：103g<br> 屏幕：26萬色TFT芒<br> 主要功能：200萬像素相機、運動練習模式、運動日期編程、一鍵式功能切換、音樂播放器、藍芽、MicroSD記憶卡槽</p></body></html>