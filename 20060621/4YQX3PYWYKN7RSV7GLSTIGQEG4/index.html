<html><header><meta charset="utf-8"><title>過癮周邊：小白鯨MP3超卡娃依</title></header><body><h1>過癮周邊：小白鯨MP3超卡娃依</h1><p>上個月日本東芝出咗部新款NotebookCX/855LS，跟機附送咗1隻小白鯨MP3機，內置512MB記憶體之餘，掹走條尾仲可直插USB當FlashDrive用！由於太過受歡迎，廠方詢眾要求將之分拆嚟發售。<br>咪睇佢白雪雪好簡約咁，其實呢款小白鯨MP3除可收錄約128首標準數碼音樂外，「鯨魚肚」度仲設有1個黑白細芒，可顯示曲目、時間等基本音樂資料，旁邊仲有Play、Stop等各式基本播歌按掣，整體就跟1部MP3機沒兩樣。女士們掛住呢條小白鯨喺頸度，FingFing吓咁拎出街聽，真係「人機」都咁卡娃依呢！<br>呢款小白鯨MP3機在日本賣價為12,800日圓（約港幣$860），本身貨源唔多，好多客仔都要預訂先有貨，暫時未知代理香港東芝Notebook嘅其士商業會否返貨，不過相信專賣水貨潮物嘅店舖（如銅鑼灣JCShop），將會有少量貨源到港，有與趣就要昅實喇。<br><br>記者：徐影龍<br>相關網址：www3.toshiba.co.jp/jdirect/p/p/IPCZ100A/</p></body></html>