<html><header><meta charset="utf-8"><title>4天王連環曝光</title></header><body><h1>4天王連環曝光</h1><p>N5500於早前已經喺官方網站發表過，但係以下幾款，則屬於全球首次曝光嘅機種，分唇外形唔算搶，但勝在幾有噱頭！</p><p>N6151窮人鬥3G</p><p>提起諾記3G機，一定諗起勁貴嘅NSeries！但呢部N6151支援WCDMA之餘，定價亦只約港幣$2,400，比五千幾蚊嘅N系機平近5成，當然喺用料、手感以及功能上都有所分別，但贏在價錢低，多人受！<br> <br> 規格：WCDMA/GSM三頻、S40平台、6萬5千色芒、130萬像素相機</p><p>N6080金銀襯黑搶風頭</p><p>雖然呢款2.5G手機功能只算一般，1個30萬像素相機、FM收音同MP3鈴聲等，更不設記憶卡槽，不過喺玩色方面令人喜出望外；除咗黑機殼，仲配上罕見嘅金、銀色，鍵盤幼細得嚟仲好令，帶出幾分矜貴。</p><p>規格：GSM三頻、S40平台、6萬5千色芒、VGA相機、FM立體聲收音機</p><p>E50新加鏡頭仔</p><p>記得E60剛發布時，好多網友質疑3G機點解冇鏡頭！查實E60專攻商務，着重WLAN上網，不設鏡頭不足為奇；但新機E50改用GSM四頻之餘，仲放棄WLAN而換入130萬像素相機，算係應大眾要求啦。</p><p>規格：GSM四頻、S60平台、26萬色芒、130萬像素相機、MicroSD記憶卡</p><p>N1110i還原基本步</p><p>外形設計相當簡約嘅N1110i，擺明係Low-End系列之首；除咗售價勁平，售45歐元（約$425）之外，更着重玩舊有經典元素，僅配備單色屏幕、20和弦鈴聲以及基本SMS功能，如果內置埋以前N1100嘅盞鬼電筒仔，相信會更加實用。<br> <br> 規格：GSM雙頻、S30平台、單色屏幕、20和弦鈴聲、SMS</p></body></html>