<html><header><meta charset="utf-8"><title>三餸一湯：茶餐廳餐牌菜　紅梅溝白雪　送飯一流</title></header><body><h1>三餸一湯：茶餐廳餐牌菜　紅梅溝白雪　送飯一流</h1><p>唔好以為茶餐廳嘅餸菜一定多油多鹽，位於牛頭角屋邨呢間茶餐廳就特別推出健康菜式，唔少老人家同小朋友都話鍾意去呢度食飯多過留喺屋企。今次搵嚟大廚棠哥公開佢餐牌上嘅獨門菜式，發覺一啲都唔複雜，而且可以喺屋企好快整到，各位靚太，今晚係時候出招喇！<br><br>記者：曾靜茵<br>攝影：周旭文<br>示範：蘭香園棠哥　<br>地址：牛頭角牛頭角道273-275號地下<br>電話：23896443</p><p>紅梅白雪　蛋白要快炒</p><p>$18/4人<br> 需時：15分鐘<br> <br> 番茄價：$5/斤<br> 西蘭花價：$10/2個<br> <br> 小朋友最愛吃番茄炒蛋，酸酸甜甜送飯一流，而老闆亦特意選用蛋白，減少菜式中所含的膽固醇，另外還加入西蘭花，夠晒色彩，唔怕小朋友揀飲擇食。</p><p>材料</p><p>蛋白4隻、鮮奶半支、番茄8安士、茄汁2湯匙、茄膏1湯匙、糖1湯匙、鹽半茶匙、生粉1茶匙、西蘭花8安士、果仁2安士</p><p>簡易法</p><p>1.燒熱鑊，加入8安士油，加蛋白及鮮奶炒至凝固；<br> <br> 2.番茄先飛水，加入茄汁、茄膏、糖、鹽及少許水炒熟後，以生粉埋芡；<br> <br> 3.西蘭花灼2分鐘後撒上果仁伴碟即成。</p><p>貼士：</p><p>炒蛋的油溫要7成熟，剛起煙即可，而炒蛋白時可以中火快炒，要不停地炒先會嫩滑。</p><p>紅酒燴牛尾煲　幼滑勁香</p><p>$30/4人<br> 需時：15分鐘（未計燜煮時間）<br> <br> 牛尾價：$28/斤<br> 木瓜價：$6/磅<br> <br> 牛尾加入木瓜一齊煮，後者內含的酵素能令牛尾於短時間內煮腍，而且非常幼滑，再加入紅酒調味，香味勁飆。</p><p>材料</p><p>牛尾2磅、牛油1安士、番茄膏3湯匙、香葉1片、紅酒300毫升、木瓜8安士、甘笋半個、鹽1茶匙、糖3湯匙</p><p>簡易法</p><p>1.牛尾飛水；<br> <br> 2.以牛油起鑊，加入茄膏、牛尾及香葉，炒至金黃色；<br> <br> 3.加入紅酒及其他材料，放入煲內燜2小時即可。</p><p>貼士：</p><p>牛尾與牛油要炒至金黃色加入紅酒，吃時才夠香，若家中有真空煲，可放於煲內燜煮。</p><p>金塘豆腐　無豆腐都掂</p><p>$25/4人<br> 需時：25分鐘<br> <br> 南瓜價：$4/斤<br> 帶子價：$110/磅<br> <br> 金塘豆腐實際上沒有豆腐的材料，當中以南瓜、蛋白攪勻後蒸熟，猶如金色的豆腐，之後再於面層淋上海鮮，增加口感，老少咸宜。</p><p>材料</p><p>南瓜8安士、蛋白4隻、蝦乾數條、鮮帶子、鮮蝦仁各4隻、鮮菇片2隻、菜粒、甘笋粒各1湯匙、鹽半茶匙、胡椒粉少許</p><p>簡易法</p><p>1.南瓜先蒸熟再壓成茸，加入蛋白攪勻；<br> <br> 2.碟底鋪上蝦乾，倒入步驟1的材料蒸8分鐘；<br> <br> 3.將其他材料飛水後略炒，調味後以生粉埋芡，再淋上蛋面即成。</p><p>貼士：</p><p>要有豆腐一樣咁滑嘅效果，視乎蛋白拂得勻唔勻同落蛋嘅時間，記得要水滾後才落蛋，然後再轉中火來蒸。</p><p>南瓜海帶豬踭湯　降血壓兼利尿</p><p>$35/4人<br> 需時：2小時<br> <br> 豬踭價：$24/斤<br> 海帶價：$16/斤<br> <br> 香港人最愛老火湯，老闆就得到中醫師傳授秘技，炮製出這款南瓜海帶湯，除咗入口鮮甜美味外，海帶仲有助降血壓、利尿等功效。</p><p>材料</p><p>豬踭1斤、海帶2両、南瓜1個、蜜棗3粒、鹽少許</p><p>簡易法</p><p>1.豬踭飛水、海帶以滾水浸腍、南瓜洗淨切件；<br> <br> 2.將所有材料放入煲中煲2小時，以鹽調味後即成。</p><p>貼士：</p><p>想更入味，煲完後熄火焗半小時；南瓜不要切得太薄太細，以免全溶於湯內無晒口感。</p><p>註：以上價錢以6月20日九龍城市政大廈街市為準</p></body></html>