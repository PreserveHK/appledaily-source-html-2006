<html><header><meta charset="utf-8"><title>新加坡直擊CommuniAsia2006　三星薄機威全場　6.9mm薄如CF卡</title></header><body><h1>新加坡直擊CommuniAsia2006　三星薄機威全場　6.9mm薄如CF卡</h1><p>每年行新加坡電訊展（CommuniAsia），擔大旗嘅韓Phone總喜歡以量取勝！不過，今屆有啲例外，可能機海戰術用到悶，取而代之玩纖薄瘦身；好似最大陣營嘅SAMSUNG，佢就發布全新「TheUltraEdition」系列，一口氣公布3款型格不一嘅極級薄身機，其中結合咗玻璃纖維嘅X820，就以6.9mm稱霸全球，厚度幾乎同一張5.6mm嘅CF記憶卡冇分別，拎上手嗰種輕薄感覺，真係嚇死人！<br><br>記者、攝影：陳國輝</p><p>今屆CommuniAsia主要由韓國SAMSUNG、LG及摩記所包辦。講牌面，每年都係SAMSUNG贏晒，但今次LG亦引進「Chocolate」系列對撼，陣容完全唔輸蝕。而摩記則使出「橫手」，一次過公布包括GSM及CDMA共5款手機。只可惜大廠SonyEricsson新意欠奉，只展示一堆如W850i、W950i等已發表機種，令人失望，加上日本Pan記今年缺席，整體嚟講今屆冇咁熱鬧。</p><p>X820薄得有理</p><p>賣薄身嘅手機，就算外形有幾吸引，但分唇始終係有限公司！呢次，X820總算破釜沉舟，喺纖體Phone氣下，竟注入玻璃纖維物料，唔單止減輕機身重量，更將厚度縮至6.9mm，拎上手輕飄飄，再拍埋落CF卡隔籬，簡直令人驚歎當今科技！另一抵讚係佢內置200萬像素相機、EDGE、藍芽、音樂播放器以及TV-Out等，分唇唔弱過時下機種，當正CF卡咁攝落褲袋或者恤衫，簡直輕而易舉！</p><p>PROFILE<br> 制式：GSM三頻　重量：60g<br> 體積：113×50×6.9mm<br> 屏幕：26萬色TFT芒<br> 主要功能：200萬像素相機、EDGE、音樂播放器、內置80MB、TV-Out</p><p>D830輕觸鍵</p><p>屬於「TheUltraEdition」系列變奏版，外形由直身改為傳統摺合設計，並改用鋁鎂合金物料，僅厚9.9mm，揭蓋嗰陣，仲配備埋輕觸式鍵盤，揩吓已經感應到，解決咗薄身機易受損嘅問題。</p><p>規格：GSM三頻、26萬色芒、200萬像素相機、MicroSD記憶卡</p><p>D900玩靚鏡</p><p>講完直身機同埋摺機，跟住當然唔少得滑蓋機！D900採用上推式設計，手指公一捽就掂；雖然厚度達12.9mm，不過滑出後機背隱藏住一個313萬像素相機，高檔影相手機肯定以佢最薄！</p><p>規格：GSM四頻、26萬色芒、313萬像素相機、MicroSD記憶卡</p><p>試玩評語：</p><p>朱古力掌門人<br>KG320薄身DC　</p><p>機身、按鍵保留上一代朱古力KG800嘅全黑色方格設計，但更薄更輕，分別只厚9.9mm以及重73.6g；機背相機更特設保護蓋，打開後會自動啟動相機，認真方便！<br> <br> 規格：GSM三頻、26萬色芒、130萬像素相機、內置128MB</p><p>KG810黑晒面</p><p>唔㩒着個芒，肯定你認唔出呢部黑晒口面嘅朱古力摺機。跟KG800一樣，利用手指熱力，即可啟動機面上型爆嘅橙色音樂掣；特別鍾情玩摺機嘅話，值得期待！<br> <br> 規格：GSM三頻、26萬色芒、130萬像素相機、內置128MB</p><p>KG920扭芒扮DV</p><p>由韓國制式轉化成GSM嘅KG920，配備500萬像素CCD相機，其2"QVGA芒仲可以隨意扭轉，影靚相話都冇咁易！<br> <br> 規格：GSM三頻、26萬色芒、500萬像素CCD相機、miniSD卡</p><p>試玩評語：</p><p>摩記入門新定位<br>W375略加強化</p><p>外形大家都差唔多，勝在W375配備咗VGA相機，能夠提供更豐富嘅娛樂。至於3款發光Icon、FM收音機以及MMS等功能，全部有齊，作為W220嘅強化入門手機，已適合不過。<br> <br> 規格：GSM三頻、4,096色屏幕、VGA相機、FM收音機</p><p>W220睇得容易</p><p>作為旗下首部W系列入門手機，W220特別強調外屏嘅實用Icon，包括用電量、接收訊號及文字訊息，當收到有關提示，屏幕會出現3種發光Icon，令用家容易察覺，亦更美觀。<br> <br> 規格：GSM雙頻、4,096色、FM收音機、32和弦鈴聲</p><p>試玩評語：</p><p>Garfield<br> 我幾喜歡呢部W220，機面屏幕因應情況而啟動3個發光Icon，一睇就知，好方便。</p><p>花絮</p></body></html>