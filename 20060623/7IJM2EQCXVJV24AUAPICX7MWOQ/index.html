<html><header><meta charset="utf-8"><title>摩登購物狂：姊妹團飲衫　唔使$1,000變明星</title></header><body><h1>摩登購物狂：姊妹團飲衫　唔使$1,000變明星</h1><p>年過三十，晚宴特別多，唔計公司的AnnualDinner，差不多每個月都要去飲一餐，鬼咩，今年雙春兼閏月特別多人結婚，死黨又多是適婚年齡一族，為一賀各姊妹趕上尾班車，花點置裝赴會當然唔少得。坊間有些時裝店好似外國一樣，每逢有頒獎典禮過後，例必揀選一些明星的搶眼禮服，參考改良後推出平民版，名牌要幾萬元，呢度一千有找，高貴大方。<br><br>記者：陸伊琳<br>攝影：周旭文、陳盛臣<br>Model：Silvia@STARZPEOPLE　<br>MakeUp：Meegan@maevon<br>Hair：Yen@maevon<br>拍攝場地：CAFEdesArtistesFrenchCuisine（25263880）</p><p>變奏3版本</p><p>過萬元明星衫一千幾百有交易</p><p>明星有贊助，富豪大把錢，幾萬元一件晚裝，平民百姓真係穿不起。外國就有大型的製衣廠，成Team的設計師專抄大明星身上的名牌晚裝，推出平價版。香港晚裝的市場雖不及西方國家，但亦有時裝店看準這個市場，小量推出，有Order才度身訂做，價錢一千幾百有交易。其中一間的老闆阿Min表示：「明星款晚裝的確很受歡迎，不過價錢會比一般晚裝貴，因為好多時都是憑一兩張相做出來，有一定難度。有個朋友好想要舒淇上年金馬獎頒獎禮所穿的黃色YSL長裙，正版要成8萬元，我幫佢照住相做，第1次出來的效果完全不是這回事，結果我們做了4次，再加上一點修飾，結果有8成似！點知最後朋友都無要到，唔係唔滿意手工，而係佢覺得自己Carry唔到件衫，結果我留在店中做樣辦，效果出奇地好，好多人一眼認出條裙，總共有成7、8個人訂。」阿Min提醒大家最好先試辦，或是走去名店試上身，看看款式啱唔啱自己。而佢亦不時翻看時裝雜誌緊貼潮流，甚至走去名店，細看原版才落手落腳為客人做衫，務求達至8成相似。</p><p>兩件頭Mix&amp;Match飲足幾場</p><p>一件頭的晚裝可能會較隆重，又或是穿上1、2次就會俾人認出。兩件頭的晚裝就最合乎經濟原則，襯裙感覺Grand；襯同色褲效果Man一點；襯上百搭黑褲，雖Casual但返工亦得，適合不同場合所需。單件3百幾元，着足幾餐，抵番晒！</p><p>本地創作唔失禮</p><p>唔想抄款，香港亦有很多本地創作的晚裝，款式一啲都唔娘。除咗度身訂做外，你仲可以照自己的意思作出修改，做出一件獨一無二的晚裝，價錢約6、7百元。雖然比深圳做衫貴少少，但勝在手工好，又唔使花時間及車費左撲右撲返大陸度身兼攞貨，甚至冒上貨不對辦的險，投訴無門！</p><p>店舖資料</p><p>（a）名坊（82088648）尖沙嘴百利商業中心2樓8號舖<br> 特色：擅長看圖做款，店中有很多明星款，亦有自家創作，訂做1星期起貨。<br> （b）BIRDOFPARADISE（31603893）尖沙嘴百利商業中心1樓19號舖<br> 特色：永久免費改衣，只要是買者自己穿着，售後Size不符，永久免費改，不限次數。訂做2星期起貨。<br> （c）Signb（23916208）太子聯合廣場1樓118號舖<br> 特色：有自己的上海師傅，100%香港製造，提供晚裝、返工衫及便服訂做服務，買現貨有85折，訂做9折優惠，約1星期起貨，售後2個月內免費改Size。<br> （d）hitomi（23667746）尖沙嘴利時商場211號舖<br> 特色：款式較年輕，訂做10日起貨，售後2星期內免費改Size。<br> （e）SO（27874777）尖沙嘴百利商業中心2樓100號舖<br> 特色：柯受良女兒柯立珍今年舉行婚禮，其姊妹團的晚裝全在這店訂做，SO設計師專誠為她們設計出獨一無二的姊妹裙。訂做2星期起貨，售後半年內免費改Size。</p></body></html>