<html><header><meta charset="utf-8"><title>趁未變天　急急脫手<br>蘭西情報課：中銀標售高雲臺宿舍</title></header><body><h1>趁未變天　急急脫手<br>蘭西情報課：中銀標售高雲臺宿舍</h1><p>近排二手樓市可謂由減價貨主導，但係豪宅買家仍然冇手軟，雖然講唔上好旺，唔少大碼豪宅成交依然日日出籠。近年好積極放售物業嘅中銀，繼一大堆商廈物業同埋住宅銀主貨後，啱啱又攞咗批西半山員工宿舍出嚟賣。<br> 據做代理嘅美聯物業董事馮劍釗話，批貨98年買入，全部係西摩道高雲臺嘅1040同1047呎單位，包括3個E室、2個F室同埋1個H室，6伙全部交吉，中銀意向係一lot過咁賣，8月7號截標，意向價主要參考近期成交價。<br> 睇番物業嘅成交紀錄，因為個盤係單幢樓，得300零伙，樓齡都有12年，放盤量一向唔多，近幾個月都係得幾單成交，集中十零樓以下，呎價5000幾蚊；年初曾經做過啲30、40樓成交，7000幾蚊呎，算係西半山市價之選。</p><p>前面起樓　海景難保</p><p>由於今次放售嘅單位集中E同F室，亦即係對正雍景臺前面個高樓大廈地盤，相信家陣嘅海景日後都會變晒，遲吓前面幢樓起上嚟，想要好價甩貨更加唔易。市場估計由於批貨不乏30、40樓高層，賣500幾600萬應該有承接；至於個28H室，海景變數細，可以賣到700萬。<br> 電郵地址：nancy@appledaily.com</p></body></html>