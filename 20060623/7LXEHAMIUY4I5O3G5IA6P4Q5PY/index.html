<html><header><meta charset="utf-8"><title>掃Guide：無飯情侶跑馬地開餐包餃掂</title></header><body><h1>掃Guide：無飯情侶跑馬地開餐包餃掂</h1><p>拍拖，男仔要肯蝕，行街，要就，看戲，要就，吃飯，更是非就不可，皆因不少真正或自以為是美少女的港女都視Keepfit為終身事業，視米粒為洪水猛獸。一心做對模範情侶？可以，男仔要遷就點，先做對「無飯」情侶吧。不過無論你開邊瓣，每日都要開飯，跑馬地有不少食肆，可以解決「無飯」情侶的煩惱。<br>記者：張一豪<br>攝影：楊錦文<br>模特兒：Kelvin、Katie（LB）</p><p>樓底高15呎裝修豪華</p><p>甚麼是模範情侶？Katie搶答：「要聽晒我話，出街食嘢就晒我口味，講到明，我唔食飯㗎。」Kelvin淡定答：「跟我去一轉跑馬地，包搞掂。」二人做不做到模範情侶，是後話，但「無飯」情侶落到跑馬地成和道一帶的食肆，一定可以粒米不入口解決到一日五餐，我敢寫包單，包餃，掂呀！<br> 第一站去由60年樓齡唐樓翻新的高貴食肆「讌匯」，門口有對仿中國銀行石獅子，牆上有古雅浮雕，樓底高15呎，頭頂有豪華吊燈，充滿奢華夜上海Feel。菜式方面，做的是中西合璧Fusion粵菜，尤以中式點心最出色，新推出的素菜包、菜餃固然是怕肥女生至愛，包中鮑、紅麴蝦米腸也一流，Katie：「隻鮑魚仔真係好似我咁靚喎，等我挑……隻鮑魚嚟食先！」挑完，Kelvin無奈啃齋包。</p><p>做點心要有Heart</p><p>問店方何謂最好的點心，這次輪到總廚吳師傅搶答：「唔單止要色香味形俱全，做點心要有Heart，點心款式四季都要轉，𠵱家係夏天，係人都想食得清淡啲，所以我整多咗蔬菜類點心。」負責人之一的吳小姐則推介招牌讌匯炒麵：「其他食肆做嘅招牌炒麵因為要Keep住『招牌』兩個字，所以味道十年如一，我哋唔同，不時不食，唔同時間用唔同合時食材做招牌炒麵，咁先至係最正、最省招牌。」</p><p>1.包中鮑$38</p><p>有圖為證，內裏真的有隻澳洲鮑魚仔，無花無假，鮮香兩字，足以形容。</p><p>2.紅麴米蝦腸$36</p><p>天衣無縫！腸粉皮像替鮮味蝦仁加了一件法國名牌外衣，顏色很搶。</p><p>3.波菜餃$30</p><p>一籠3隻，除外皮爽滑外，上面的蟹子才是神來之筆，有口感又增鮮味。</p><p>4.白菜餃$30</p><p>一籠3隻，以豬肉、白菜、蝦做餡，是籠口味清新的蝦餃，我吃了兩籠。</p><p>5.讌匯炒麵$128</p><p>炒麵配四季不同的當造材料做配餸，就成為這個讌匯炒麵，現在是夏天，荔枝當造做主打，清新又香脆。</p><p>搵食攻略</p><p>a.讌匯（28158282）<br> 地址：跑馬地毓秀街11號地下<br> 營業時間：11:00am-3:00pm，6:00pm-3:00am<br> 交通：銅鑼灣乘電車到跑馬地總站<br> 座位：58個，星期六、日及假期下午比較多人，宜先訂位<br> 人均消費：$150-$200<br> 最好賣：包中鮑、紅麴米腸粉<br> 有着數：包中鮑星期六及假期午市特價$28</p><p>靚餛飩李鴻章都Buy</p><p>下一站，「上海弄堂」，不是上海的小巷，而是跑馬地的橫街。<br> 「美少女係唔食賣相唔好、多味精又肥膩嘅上海菜嘅。」Katie有點想掉頭走，Kelvin挽留：「呢度個師傅，佢爸爸以前係清朝大官李鴻章家廚，保證食到好嘢。」「上海弄堂」是間好旺的上海小館，最出名是七分菜三分肉的菜肉餛飩，清鮮而不膩，一碗8粒，好多「無飯」情侶一人4粒，過足口癮。「果然掂喎！」Katie吃剩3粒，Kelvin再次接受不平等待遇，感受到李鴻章當年為清政府簽下不平等條約的心情。<br> 忽爾，76歲的師傅胡太搭嘴：「餛飩菜多肉少，裏頭三分二係菜，菜肉全部用人手剁，所以特別有口感，我細細個就喺李家後人屋企幫手包餃，所有手藝都係正宗家庭風味，出面啲上海舖食唔到嘅。」餛飩確實美味，抵她自賣自誇。</p><p>菜肉餛飩$26</p><p>每碗8粒，據說李鴻章在家餃子當飯吃，一日包幾百隻是閒事，七分菜三分肉，女生至愛。</p><p>獅子頭$40<br>銀絲卷$12</p><p>意料之外的配搭，銀絲卷蘸獅子頭的濃汁吃，好味到你不想食飯。</p><p>砂鍋津白$48<br>烤麩$34</p><p>砂鍋津白入面的蛋餃現在很少上海店肯做，外形像元寶，後面的烤麩諧音似「靠富」，兩者都是意頭菜。</p><p>搵食攻略</p><p>b.上海弄堂菜肉餛飩（28916629）<br> 地址：跑馬地綿發街10號地下<br> 營業時間：11:00am-11:00pm<br> 交通：銅鑼灣轉乘電車到跑馬地總站<br> 座位：30個，星期六、日及公眾假期特別旺，宜先訂位<br> 人均消費：$35-$70<br> 最好賣：菜肉餛飩，日包2,000隻，剁菜肉都剁到手軟</p><p>精選跑馬地食肆<br>魚蛋靚湯底選擇多</p><p>識食魚蛋之人必到「合隆」，不吃粉麵，自製手打魚麵亦一絕。他們的湯底選擇多，除清湯外，還可選梁朝偉最愛的越南或劉嘉玲至愛的酸辣湯底，令一碗簡單的傳統湯麵，起了很大的變化，做多幾餐「無飯」人也不怕了無新意。<br> <br> c.合隆魚蛋大王（28932639）<br> 地址：跑馬地成和道39號E6號舖</p><p>料鮮粥底靚寸得起</p><p>入「皇府」，店員不斷推介：「我哋啲糭勁白勁靚。」我道：「影出嚟登報紙，啲糭白濛濛唔好睇喎。」店員拎出菜牌，指着裏頭一張拍得泛黃有點似鹼水糭的不明物體反寸：「你哋影得唔夠專業啫。」本欲一走了之，但他們的腐竹瑤柱粥底和腸粉確實做得不錯，為了「無飯」讀者，我惟有忍氣吞聲，照推介。<br> <br> d.皇府（28384444）<br> 地址：跑馬地成和道22號地下</p><p>世界盃食滋潤甜品</p><p>嘩！好恐怖，平時見身邊的女同事個個樣靚身材正，誰知世界盃開鑼後全部走了樣，熊貓眼、粉臉火山爆發……唉！聽我講，吃碗「蓮園」的花旗參燉津梨吧，花旗參提神益氣，雪梨清潤，吃碗潤一潤，第二日不怕燥底開工，最重要是，無靚女昅我都無心機開工呀。<br> <br> e.蓮園粥麵小廚甜品（28329931）<br> 地址：跑馬地成和道61號地下</p></body></html>