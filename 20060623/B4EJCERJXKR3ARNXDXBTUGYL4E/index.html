<html><header><meta charset="utf-8"><title>701收料站：偉易達有力再上</title></header><body><h1>701收料站：偉易達有力再上</h1><p>呢排唔少公司公布嘅業績都好靚仔，賣鞋嘅利信達（738）盈利升，股價又升。偉易達（303）更話大賺10億銀，叫證券界喜出望外，難怪偉易達昨日勁升，最高見40.50元，收39.70元，升11.2％，成交股數153.22萬股，金額6017萬元。<br> 經紀黃話，由於各大證券行將陸續調高偉易達評級同埋目標價，所以偉易達股價有力再上。<br> 今次偉易達盤數咁靚，旗下學習電子產品居功不小，但電訊產品方面成功扭轉局面，亦提供唔少貢獻。偉易達今次業績盈利勁升，PE當堂又跌返落去單位數字的7倍左右，比起其他工業股一啲都唔貴。<br> 另外，中國水務（855）今年曾配售新舊股，加埋搞咗數次集資活動。昨日大市上升，佢就喺下午停牌，話發行可換股債券。江湖傳聞，今次中國水務發行金額最多2億元的可換股債券。<br> 中國水務昨日停牌前升2.9％，按盤價1.76元。<br> 慕容小初</p></body></html>