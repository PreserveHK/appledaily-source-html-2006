<html><header><meta charset="utf-8"><title>四餸一湯：龍脷捲杞子啖啖肉好醒目</title></header><body><h1>四餸一湯：龍脷捲杞子啖啖肉好醒目</h1><p>世界盃踢咗咁多日，Alex就捱夜睇足咁多日，女友阿欣KissKiss時望見嘅只係打孖上嘅黑眼圈同紅筋，心都痛埋。於是Alex自製有明目功效嘅四餸一湯，自補之餘可以同埋阿欣一齊煮SweetSweet一下。見到佢哋兩個咁恩愛，真係羨慕死人！<br>記者：謝翠玲<br>攝影：陳盛臣、陳陶鈞　<br>示範：旺角讀者Alex&amp;欣</p><p>杞子蒸魚卷明目無藥味</p><p>價錢：$20/2人<br> 需時：15分鐘<br> 杞子明目，但次次阿媽煲親杞子湯畀Alex佢都係飲湯唔食渣，今次將佢最鍾意食嘅魚柳一齊捲起，啖啖肉，就算杞子有幾大藥材味都唔多覺啦！</p><p>材料：</p><p>杞子30粒、水1　1/2杯、龍脷魚柳2塊、胡椒粉、鹽少許、生粉1茶匙<br> <br> 杞子$5/10克（b）<br> 龍脷魚柳$24.9/454克（b）<br> 生粉$4.6/227克（b）</p><p>簡易法：</p><p>1.杞子浸水至軟身，水留起備用；<br> <br> 2.龍脷魚柳切成8塊長條薄片，用胡椒粉和鹽略醃後，捲起成花形，以牙籤插實固定，加上杞子作裝飾；<br> <br> 3.魚卷隔水蒸8分鐘，倒去蒸魚水。將浸杞子的水開成生粉芡，加少許鹽調味，煮滾後淋在魚上即成。</p><p>貼士：</p><p>如果覺得捲花形太麻煩，也可將魚片直接橫捲，開口朝底排在碟上再撒上杞子，一樣咁靚。</p><p>蒜香茄子　韓式改良版</p><p>價錢：$8/2人<br> 需時：15分鐘<br> Alex自嘆學藝不精，整唔到媽媽嘅撚手菜魚香茄子咁好味，於是自創簡便法，將茄子烚熟再淋上醬汁嘅韓式涼拌，辣辣的蒜茸拍得住正版貨！</p><p>材料：</p><p>茄子1條、蒜茸1湯匙、鎮江香醋2湯匙、豉油1湯匙、糖半茶匙、麻油適量<br> <br> 茄子$8/斤（a）<br> 蒜頭$2/3個（a）<br> 鎮江香醋$7.9/207毫升（b）</p><p>簡易法：</p><p>1.茄子切約拇指般大小粗段，隔水蒸10分鐘待涼；<br> <br> 2.將茄子撕成幼絲，置深碗中；<br> <br> 3.將蒜茸、醋、豉油、糖和麻油拌勻，淋在茄子上即可。</p><p>貼士：</p><p>茄子切開後很容易變色，將切開的茄子以水浸泡着可避免。</p><p>上湯腿茸扒蘆笋　迷你爽脆</p><p>價錢：$20/2人<br> 需時：10分鐘<br> 蘆笋算係西式嘢，Alex媽媽好少煮，物以罕為貴，所以跟朋友出街食飯見到有蘆笋時必會狂擦！有次先發現蘆笋原來都唔係好貴，將BB蘆笋當娃娃菜一樣咁用上湯浸熟就可以食，方便得嚟夠爽脆！</p><p>材料：</p><p>火腿20克、迷你蘆笋200克、清雞湯400毫升、生粉1茶匙、水1湯匙、糖1/3茶匙、麻油少許<br> <br> 迷你蘆笋$11.9/200克（b）<br> 火腿$32/170克（c）<br> 清雞湯$28/907克（c）</p><p>簡易法：</p><p>1.火腿剁茸，蘆笋切去尾部備用；<br> <br> 2.清雞湯煮滾，將蘆笋烚至剛軟身，撈起排碟上；<br> <br> 3.將火腿茸加入雞湯中，埋生粉水芡至稍為杰身，加糖、麻油後淋在蘆笋上。</p><p>貼士：</p><p>如果不用迷你蘆笋，改用大蘆笋，可以將蘆笋開邊對切，可以縮短灼熟時間。</p><p>南瓜粟米甘笋湯切大大塊先好煲</p><p>價錢：$28/3人<br> 需時：10分鐘（煲煮前準備）<br> 甘笋的味道清甜，但Alex卻最怕那陣怪味，直到十幾歲時，他終於肯信紅蘿蔔對眼睛有益，才自動自覺連湯渣都食埋，他笑說：「遲補好過唔補嘛！」</p><p>材料：</p><p>豬𦟌半斤、日本南瓜1個、甘笋1條、粟米2條、鹽適量<br> <br> 豬𦟌$36/斤（a）<br> 日本南瓜$5.8/100克（c）<br> 甘笋$8/斤（a）</p><p>簡易法：</p><p>1.豬𦟌洗淨，切大塊，汆水備用；<br> <br> 2.南瓜切開，去籽，連皮切塊，甘笋和粟米切件；<br> <br> 3.煲12碗水，將所有材料放入煲內，煲1小時加鹽調味即可。</p><p>貼士：</p><p>日本南瓜皮軟肉腍，煲湯後連皮食埋都得，亦由於肉質較腍，最好切大塊以免在煲湯時解體！</p><p>中醫營養師都撐</p><p>特區中醫院院長羅建輝中醫師：「杞子有補肝腎同明目功效，涼瓜可以清肝熱，減少眼紅嘅情況。」<br> <br> 註冊營養師黃榮俊：「甘笋同南瓜有豐富維他命A，茄子有花青素，蘆笋就有抗氧化功效，呢幾種蔬果對保護視網膜都好有益。」</p><p>（a）沙田街市<br> （b）好運中心百佳超級廣場<br> （c）新城市city'super<br> 註：以上價錢以6月22日為準</p></body></html>