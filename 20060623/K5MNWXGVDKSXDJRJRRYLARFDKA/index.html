<html><header><meta charset="utf-8"><title>金手指：中石化買油　奪命鉸剪腳</title></header><body><h1>金手指：中石化買油　奪命鉸剪腳</h1><p>孫柏文當年仲係石油分析員嘅時候，其中最令我興奮嘅時刻，就係我哋祖國啲石油公司宣布「走出去」買外國石油產業。令我興奮嘅原因就係我哋祖國買親外國石油產業，每次都好似睇緊日本漫畫「筋肉人」式嘅職業摔角，因為都係以超技術嘅形式去買。「超技術形式」嘅意思即係我哋祖國買外國石油產業嘅時候，如果要成功，就唔可以簡簡單單攞真金白銀出嚟，以價高者得嘅形式去買，永遠都會有啲「插眼」、「扣喉」、「偷桃」等等精采嘅情況出現，有時候就會好似舊年中海油（883）對花旗國嘅雪佛龍（Chevron）石油公司，係對方出陰招暗算我哋，有時就係我哋出陰招暗算對方。<br> 不過今日我就有少少失望，因為原本仲估又有機會睇一場精采嘅職業摔角。因為中石化（386）嘅阿媽中石化集團，夥拍俄羅斯石油公司Rosneft，買英國石油公司BP有大份喺俄羅斯嘅石油產業。市場傳聞，中石化集團就會係出40億美元去買呢間每日生產11萬桶石油嘅產業，跟住就會將51%股權畀Rosneft，當係畀陀地費，留番49%畀自己，即係話中石化集團用40億美元，買咗每日產量5.5萬桶石油嘅產業。粗略地計，中海油舊年每日生產35萬桶石油，今日市值就係310億美元，咁每萬桶石油產量就係值8.8億美元，𠵱家中石化集團嘅買價就係每萬桶石油產量需要用7.2億美元。</p><p>死咗但唔知點死</p><p>雖然沒有其他資料，不過我絕對相信呢件係岸上生產嘅俄羅斯石油產業，每桶石油生產價，一定比離岸生產嘅中海油低，而石油嘅質素亦唔會差得過佢，所以中石化集團可以算得係「執到寶」。當然，中石化集團最終係唔係咁醒，就要睇克里姆林宮未來嘅走勢。大家可能會問：「點解孫柏文有少少失望？」因為今次收購行動完全冇任何峯迴路轉嘅戲劇性事件，當市場知道呢單收購嘅時候，已經塵埃落定，英國石油公司亦都冇反抗，默默接受俄羅斯要驅走西方帝國主義啲單位嘅官方政策。<br> 冇辦法，大家要知俄羅斯有兩大國營石油公司落實「攞番啲嘢」嘅政策，第一間公司就係Gazprom，佢哋嘅手法就好似當年紅軍一樣，用「暴力」解決一切，所以佢哋發功嘅時候，大家就會睇到一幕幕扣人心弦嘅戰役，未去到最一刻都唔知道「保家衞國嘅紅軍」會否成功。呢排耐唔耐聽到歐洲冇天然氣用，搞到歐洲人民心慌慌就係Gazprom嘅傑作。第二間就係Rosneft，佢哋嘅手法就好似當年嘅KGB，外間只會睇到佢哋發完功之後嘅結果，我哋特區人民話齋「死咗，都唔知點死」。咁樣仲唔係完全冇娛樂性？仲唔令我失望？</p><p>北朝鮮vs花旗國</p><p>講起我哋祖國啲鄰國，我今日就要用隻金手指為大家篤一場比「李澤楷vs祖國政府」更精采嘅「沙蟹」（又名「話事啤」、showhand），就係北朝鮮vs花旗國。北朝鮮嘅金正日同志，玩呢場「世紀沙蟹」想贏嘅係繼續有好多經濟援助，所以就「晒冷」話會發射新式導彈。花旗國亦不甘示弱跟住「晒冷」，話已經將自己嘅反導彈系統由「試驗」狀態，變成「預備」狀態，準備睇北朝鮮張底牌究竟有冇可以成功發射嘅導彈「四條煙」。呢個局就快會開，因為朝鮮半島就快會到雨季，北朝鮮𠵱家唔試射就要等下年，咁唔射就代表北朝鮮「唔去」，花旗國贏晒。<br> 不過如果北朝鮮試射，花旗國就求神拜佛佢哋嘅反導彈系統「有料到」，如果唔係，全世界就會知道花旗國係「二仔底」，北朝鮮仲唔繼續攞著數？不過，如果花旗國嘅反導彈系統真係「有料到」，咁花旗國呢個「同花順」真係就會連祖國、俄羅斯、伊朗等都要反省，諗吓仲「去唔去」好。<br> 孫柏文</p></body></html>