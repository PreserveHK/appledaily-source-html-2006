<html><header><meta charset="utf-8"><title>一味窩輪：炒日股指數輪只宜超短線</title></header><body><h1>一味窩輪：炒日股指數輪只宜超短線</h1><p>股市近期鍾意連鎖式變化，美股升，日股升，亞太區又係，港股昨日進賬167點。中移動（941）、滙控（005）同開市7分鐘即冚旗嘅電盈（008），總共扯高恒指96點。<br> 亞太區股市升得最勁嘅日股，日經指數進賬接近5嚿。唔覺唔覺，日經指數C輪已經有13隻出爐，P輪有8隻登場。有冇興趣玩番幾手？喺日股波動之中搵番兩個錢？老實講，全球主要股市中，𠵱家最癲嘅就係日股，而且癲嘅幅度唔細，又隨時1個半個鐘頭內變晒樣。炒日股指數窩輪，同賭大細冇乜分別，坐盤坐得耐，輸抽水，即係溢價收縮。<br> 日經C輪9934：日經C輪9934收17.2仙，升28%。9月初夠鐘，溢價3.3%，槓桿率23.7倍（有效13.2倍），引伸波幅20.6%。呢隻係最熱門日經C輪，數據亦靚靚。如果睇好日股，9934係首選。想賭長期啲，揀2125，係次熱門，壽命長啲，當然要畀高啲溢價，溢價係8.8%。<br> 日經P輪2129：日股彈到咁上下，博佢回頭，揀P輪2129埋手，日股淡友輪中呢隻交投第2熱，但成交金額都只係兩球半。隻輪現價24.7仙，昨跌18%，12月初到期，溢價7%，槓桿率16.5倍（有效7.4倍），引伸波幅24.2%。<br> 章盛</p></body></html>