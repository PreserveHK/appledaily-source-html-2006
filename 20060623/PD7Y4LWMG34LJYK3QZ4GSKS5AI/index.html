<html><header><meta charset="utf-8"><title>王永平尊重言論自由 - 左丁山</title></header><body><h1>王永平尊重言論自由 - 左丁山</h1><p>公共廣播檢討委員會舉辦一個國際研討會，叫做InternationalConferenceonPublicServiceBroadcasting，六月二十一日星期三在會展中心舉行。廣檢會主席UncleRay（唔係做DJ嗰位）叫左丁山去參加！本來要畀面嘅，一來Ray叔面子大，二來份屬街坊，成日碰頭，佢叫到，點可以唔去。只是呢類國際會議在下午兩點至五點半舉行，正是左丁山搵食嘅繁忙時間，唔敢離開辦公室半步（除非為咗搵銀），惟有推卻Ray叔之請，鎖你、鎖你。<br>開會之前，成班代表喺星期一黃昏舉行酒會，左丁山寫稿完畢，飛奔前往萬麗海景酒店，啲代表來頭好猛噃，來自澳洲、德國、日本、英國、美國，全部係公共廣播機構嘅經驗豐富人物，香港代表就係廣播處長朱培慶。</p><p>朱處長嘅頂頭老闆王永平局長致歡迎辭，講咗三次，Letmemakeitveryclear，公共廣播檢討不妨礙言論自由，香港人最珍惜言論自由，政府極尊重言論自由，一位老友聽完，喺左丁山耳仔邊講：「如果喺英國，政府檢討BBC服務，政府負責官員會唔會猛講尊重言論自由呢？」唔知噃，王局長鍾意講，咪由得佢啦，尊重佢嘅言論自由吖嘛。<br> 企到肚餓，食番幾件餅，撞到幾位靚女。K女士已去咗「香港明天更好基金」返工，代替喬治袁做總裁，同埋一位新上任嘅傳訊經理嚟參加酒會，此經理唔係新丁，乃係十幾年前彭定康委任嘅全港最年青區議員靚女M，靚女M當然識做傳訊啦，董特首競選連任第二任特首之時，靚女M係邱太手下一員大將，久有傳訊經驗，加埋K總裁未入「香港明天更好基金」之前，就係幫徐立之手，宣揚港大聲威嘅傳訊總監，以後「香港明天更好基金」嘅對外工作，必然一浪接一浪。𠵱家乜嘢機構，無論公共或私有，都好注意內外傳訊（communications），誠恐傳媒抹黑，報憂不報喜，故此有呢方面經驗嘅人才，好容易轉工。</p></body></html>