<html><header><meta charset="utf-8"><title>暗格+鏡=雙倍地方</title></header><body><h1>暗格+鏡=雙倍地方</h1><p>大多數人都會喜歡居所簡潔企理，睇得舒服，住得輕鬆。然而，現實是香港處處蝸居，實用率低之餘地方也狹隘，若加上雜物多，地方更加凌亂。點解決？室內設計師自有辦法，最直接選用鏡子及玻璃物料，大玩視覺空間感，加上訂做大量貯物櫃，將雜物收收埋埋，細單位都可以成為安樂窩。<br> 以將軍澳蔚藍灣畔這個2房單位為例，廳房分別採用上述兩方法。由於戶主希望入屋有寬敞的感覺，所以客飯廳陳設力求簡潔，以極少的家具，營造闊落空間感。另拆去睡房間隔牆，改鑲玻璃屏，清澈通透。玻璃屏上掛薄電視，取代地櫃，慳位至極。飯廳那幅牆身由上到下，連帶廚房門都鋪砌鏡子，將空間反映出來，看上去地方大一倍。<br> </p><p>　</p><p>客飯廳布局清雅，貯物功能便要落在房間，容量必須大。設計師於是改圖則，把兩房合併，再建地台做床，盡用地台底部，集中收藏全屋雜物，所謂眼不見為亁淨，視覺上更闊落。此外，床側還建有大櫃，貯存大量衣服，加上窗台建梳妝枱，方便女戶主扮靚。單位內櫳符合戶主所想所需，設計真不俗。<br> 記者：溫潤潔<br> 設計、裝修及相片：設計情報（www.design-information.com.hk）</p></body></html>