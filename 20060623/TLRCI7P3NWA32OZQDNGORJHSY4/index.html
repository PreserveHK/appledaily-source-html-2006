<html><header><meta charset="utf-8"><title>尖東商廈逾萬呎放盤20個</title></header><body><h1>尖東商廈逾萬呎放盤20個</h1><p>寫字樓市道火熱，𠵱家市場對逾萬呎大單位十分渴求，但供應就唔多。好似九龍區甲級寫字樓買賣焦點嘅尖東，𠵱家逾萬呎盤源只得20個，南洋中心最多佔4個；跟住就係永安廣場嘅3個；半島中心同東海商業中心就各有2個；而指標商廈康宏廣場則有1個。<br> 尖東嘅逾萬呎寫字樓盤源，部份業主以招標方式放售，咁若果有買家出高價爭奪，咁咪可以賺多啲囉。<br> 東海商業中心14樓01及02室業主，就搵咗美聯做招標，兩單位面積共約11475方呎，交吉賣，7月21號截標。美聯九龍商業部助理區域經理黃璜話，相信會吸引用家同投資者入標。<br> 呢個招標單位值幾多錢？<br> 畀啲參考數字大家睇吓，東海商業中心1月有個6樓07室800幾呎單位，以呎價5415蚊易手；而物業最近有一宗租務成交，呎租30蚊，咁一計就知啦。</p></body></html>