<html><header><meta charset="utf-8"><title>中環在線：馬仔神童一握泯恩仇</title></header><body><h1>中環在線：馬仔神童一握泯恩仇</h1><p>商台節目《人生交叉盤》今年6周年，噚日喺四季酒店開Party慶祝，官商娛樂界賓客齊集，就連好耐冇蒲頭嘅神童鄺其志，都畀面到賀，撞正同場做主禮嘅馬時亨，兩個當年因為「仙股」事件搞到面左左嘅男人，久別重逢嘅合照，大家話係咪好有意義呢？</p><p>鄺其志唔講近況</p><p>馬仔同神童一見面，先握吓手，再望吓對方心口嘅名牌，跟手就向對方攞卡片，鄺其志話派晒，食咗檸檬嘅馬仔即時笑笑口回番一句：「冇卡片我都識得你啦！」梗係，當年神童掌港交所，馬仔就管證監，兩人咁多牙齒印，又點會唔認得對方；之後兩個係咁意寒暄兩句，就各自搵食喇。<br> 難得見到鄺其志呢位前港交所主席（03年離職），華華知佢派晒卡片，索性問佢要心口掛住個名牌，點知佢話「唔得，我要掛住先入到場㗎！」之後急急腳向前走，華華梗係死跟，叫佢講吓近況，佢竟然話：「好多人都知我近況，你問其他人啦！」<br> 鄺其志唔肯多講，但華華都八到，佢家吓喺觀塘返工，喺間專做毛衣、名為偉新國際嘅公司度做董事總經理；入偉新前，佢喺葉謀遵間新昌打過工。<br> 李華華<br> 讀者如有任何意見或報料，歡迎發送電郵至LiWaWa@AppleDaily.com。</p></body></html>