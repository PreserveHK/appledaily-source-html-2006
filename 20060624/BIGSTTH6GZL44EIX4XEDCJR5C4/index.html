<html><header><meta charset="utf-8"><title>　　田少德國睇波唔敢著球衣 - 李八方</title></header><body><h1>　　田少德國睇波唔敢著球衣 - 李八方</h1><p>立法會添馬艦投咗完票後，啲政府黨都鬆一口氣，好似田少咁，個心已經差唔多飛咗去德國，因為佢已經買定飛同個仔一齊去睇四強，7月3號飛，第二日就有波睇。田少心水嘅四強係巴西、阿根廷、德國同西班牙，啱啱好兩隊南美、兩隊歐洲。不過呢個四強組合就冇可能出現喇，因為八強戰已經會淘汰咗兩隊。<br> 唔知係咪行程趕（要飛四個城市睇四強、季軍戰同總決賽），驚唔夠時間執行李，田少話，佢只會拉個篋就上機，冇必要嘅都唔會帶，一定唔會帶西裝，入到場亦都唔會着波衫，費事着錯波衫坐錯邊俾人敵視，咁都畀佢諗到。<br> 田少仲爆料，話寶哥哥成家都去咗睇波（唔怪得慶祝英女皇壽辰酒會唔見咗李爵士），仲搵埋佢喺柏林一齊食飯，但咁臨急臨忙趕睇波，鬼有時間同佢食飯咩？所以田少一口拒絕。<br> <br> 傳真︰2623-9278<br> 電郵︰pf_lee@appledaily.com</p></body></html>