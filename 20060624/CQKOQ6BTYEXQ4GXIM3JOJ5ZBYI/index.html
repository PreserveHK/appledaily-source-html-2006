<html><header><meta charset="utf-8"><title>黃淑儀整糖心牛柳冰火Feel</title></header><body><h1>黃淑儀整糖心牛柳冰火Feel</h1><p>好難想像炭燒居然可以同涼拌扯上關係，原來黃淑儀GiGi嘅細佬曾留學日本，學得一手專業爐端燒功架，GiGi亦喺一次家庭聚會中成功偷師！佢話除咗用日式燒汁，亦可以用蒸魚豉油、美極各2湯匙加糖1湯匙代替，「日式燒汁比較貴又唔放得耐，可以用呢幾樣醬料代替，效果中式啲但一樣好食。」<br><br>記者：陳慧茵　<br>攝影：譚盈傑　<br>場地：BuiltIN</p><p>材料：</p><p>Teriyaki日式燒汁醬油5湯匙、白蘿蔔1/4個（磨茸）、蒜頭1粒（磨茸）、糖1茶匙、檸檬汁1湯匙、葱花1湯匙、薑1/3個（磨茸）、牛柳1條</p><p>點做：炭燒糖心牛柳</p><p>1.日式燒汁、蘿蔔、蒜頭、糖、檸檬汁、葱花及薑茸拌勻成醬料；<br> 2.牛柳放烤爐燒至外熟內生（每邊約8分鐘），取起放入冰水略浸泡，以乾布印乾水份，切片。食時將醬料淋面或伴碟點食。</p><p>Gigi貼士：用最猛火烤牛柳先可以封實肉汁，燒完要即時將牛柳放入冰水，熱力就唔會滲透入肉身令牛柳過熟喇！</p></body></html>