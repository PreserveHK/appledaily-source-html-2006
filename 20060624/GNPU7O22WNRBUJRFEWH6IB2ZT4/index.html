<html><header><meta charset="utf-8"><title>　　匯豐邵銘高俾俏護士問貼士 - 李八方</title></header><body><h1>　　匯豐邵銘高俾俏護士問貼士 - 李八方</h1><p>香港人鍾意炒股都算舉世聞名，雖然近期股市有如過山車般大起大落，但一眾股民仍毋懼風雨，分秒必爭，搜尋股海明燈。<br> 五號仔滙豐被喻為股市大笨象，股價一升一降，掀動恒指高低，如果投資者可以近距離接觸獅子銀行嘅高層，相信佢哋一定唔會放過查詢機會。<br> 八方噚日同滙豐亞太行政總裁邵銘高食晏，呢位管轄亞太區成個版圖、日理萬機嘅CEO，亦話對香港人熱衷買股嘅精神，佩服到五體投地。事緣有次佢去做身體檢查，正當支針插入佢手臂抽血之際，嗰位俏護士居然喺電光石火間，問佢應唔應該吸納滙豐，搞到呢位CEO哭笑不得，惟有連忙叫阿護士姐姐睇住支針，唔好抽血抽過龍喎。咁當然，買股票亦應量力而為，唔好過晒龍啦。<br> <br> 傳真︰2623-9278<br> 電郵︰pf_lee@appledaily.com</p></body></html>