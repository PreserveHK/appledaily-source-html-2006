<html><header><meta charset="utf-8"><title>　　冬冬大啖食環保餐 - 李八方</title></header><body><h1>　　冬冬大啖食環保餐 - 李八方</h1><p>冬冬噚日走咗去慈雲山輪快餐，唔係食開富貴嘢想轉吓口味，而係作為特區政府嘅環保大臣，有必要身先士卒，響應一下環保午膳。唔好以為達官貴人會嫌棄啲平民快餐，冬冬不知幾有衣食，三扒兩撥就俾佢搞掂晒成兜三餸飯。<br> 所謂環保午膳，其實就係唔用發泡膠飯盒。冬冬話，環保工作最好從小做起，所以喺小學推廣環保午膳相當重要。佢噚日到訪嗰間慈雲山聖文德天主教小學，就係今屆香港綠色校園小學組冠軍，呢間學校除咗唔用發泡膠之外，食剩嘅飯餸仲會拎去堆肥，用喺校園小農莊，種吓菜，種吓生果咁，呢個做法真係好值得推廣開去。<br> <br> 傳真︰2623-9278<br> 電郵︰pf_lee@appledaily.com</p></body></html>