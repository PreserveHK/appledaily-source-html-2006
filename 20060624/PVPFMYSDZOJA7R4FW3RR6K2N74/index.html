<html><header><meta charset="utf-8"><title>　　邵氏影城搞騷惹麻煩 - 李八方</title></header><body><h1>　　邵氏影城搞騷惹麻煩 - 李八方</h1><p>影壇大亨六叔邵逸夫爵士喺將軍澳一手建立嘅新邵氏影城，原本話今年初落成啟用，會成為亞洲嘅環球片場，搶奪全球電影嘅電腦製作生意，呢門生意算盤應該打得響，唔知點解個影城起好外殼好耐，仲未見投入生產。<br> 冇幾耐之前忽然熱鬧起來，有人跳舞，有人唱歌，仲有人踢波㖭。八方打聽之下，原來呢個價值超過11億元嘅影城，𠵱家淪為「非法娛樂場所」，出租畀人哋搞活動，先幾日仲惹埋麻煩，俾西貢地政處出咗一封警告信，話影城咁做唔係做電影製作，已經違反批地條款，如果繼續係咁，可能會俾政府收番塊地㖭。<br> 呢個龐大嘅電影製作基地，佔地多達50萬平方呎，其中一個電影製片廠有成2.3萬平方呎，係全港最大，個影城仲有一間電影院，直頭係電影製作一條龍，喺裏面可以一手一腳完成一套戲，仲播埋㖭。𠵱家變成名牌Chanel嘅高級時裝表演；NIKE又趁世界盃熱潮搞嘅推廣活動、演唱會場地，本來係地盡其用，但係塊地的確只係准用嚟搞電影製作，六叔當初投番嚟，都係一番雄心壯志，唔知點解會搞成咁呢？咁就真係要問吓六嬸喇，因為邵蛇今年成百歲，唔可能再咩事都理，一切交晒畀方小姐（即係六嬸）統領。</p><p>六叔投地有段古</p><p>講開呢個新邵氏影城真係有段古，話說當年嘉禾放棄咗喺斧山道片場，想同政府批番塊地嚟拍戲，政府都冇乜所謂，反正將軍澳垃圾堆填區大把地用，點知消息走漏俾邵蛇知道，佢就梗係話唔得啦，要嘛就攞塊地出嚟，大家投過，價高者得，結果邵氏財雄勢大，以近八千萬投到塊地，搞到嘉禾鄒文懷好冇癮。<br> 唉，當年特首董伯伯咪出名鍾意搞乜乜中心，乜乜基地，將軍澳塊地就指明要搞亞洲電影製作中心，可惜邵蛇投到塊地之日，已是香港電影業式微之時。到咗今日，香港電影業氣若游絲，呢個邵氏新影城嘅前景睇怕都好艱難矣。<br> 八方日日返工經過此地，都不禁望門輕歎，又睇吓煲呔有冇辦法令佢起死回生。<br> <br> 傳真︰2623-9278<br> 電郵︰pf_lee@appledaily.com</p></body></html>