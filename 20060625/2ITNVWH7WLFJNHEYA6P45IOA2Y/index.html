<html><header><meta charset="utf-8"><title>現場畀料：「橙軍」點讓葡萄牙？</title></header><body><h1>現場畀料：「橙軍」點讓葡萄牙？</h1><p>首圈跟得最貼身球隊非荷蘭莫屬，3場分組賽有幸睇晒，亦見住呢支「橙軍」點樣逐漸暴露出本身弱點；對住控球能力較佳球隊時，往往老鼠拉龜，前線欠狀態十足箭頭人物，防守亦只有門神雲達沙最可靠，呢日16強大戰踢法上正好係剋星嘅葡萄牙，點讓？葡萄牙下盤可取！<br> 荷蘭首戰塞黑時贏盡中場優勢，其實今屆塞黑人腳質素參差，擺到明係同組實力最弱分子，輸0:1已經算係咁；第2場荷蘭2:1贏科特迪瓦，呢場全靠尹佩斯射入罰球，及洛賓為「雲佬」穿針引線嘅兩個入球奠勝。但要留意荷蘭失嗰球，係畀對面嘅高尼由中場舞到去禁區頂抽入，咁睇「橙軍」條中場線，都唔係咁完美。</p><p>荷蘭中場線輸蝕</p><p>對住阿根廷，更係完全失去優勢，控球權大部份時間落咗喺阿根廷球員腳下，俾人搓到「檸檬」咁款。仲有就係正前鋒雲尼斯達萊，可能季尾畀曼聯雪到硬咗，無論走位及把握力都無復從前。<br> 葡萄牙嘅波，雖然只係睇過對伊朗一場咁大把，但佢哋今屆始終以歐洲國家盃球員班底為主，夾慣夾熟；未必有阿根廷咁具說服力，但亦算夠晒耐性去搵對手防線漏洞。中場球員又識入波，又有費高同「C朗」等「扭扭樂」博吓12碼，呢場受讓真係幾筍！文：華度<br> 採訪隊推介<br> 華度心水：葡萄牙下盤</p></body></html>