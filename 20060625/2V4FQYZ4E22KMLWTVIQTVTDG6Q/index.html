<html><header><meta charset="utf-8"><title>世盃有路捉：葡國硬淨下盤可博</title></header><body><h1>世盃有路捉：葡國硬淨下盤可博</h1><p>英格蘭喺分組賽表現尚算對辦，先後擊敗巴拉圭及千里達，對住同組最強嘅對手瑞典，就和波收場。不過英格蘭後防線都唔係咁穩陣，面對巴拉圭同千里達就頂得住，一對住具實力嘅瑞典，就立即見真章，仲要失兩球。好在16強嘅對手係厄瓜多爾，估計英格蘭重可以晉多一級。</p><p>厄軍晉級對手弱</p><p>厄瓜多爾今屆響決賽周嘅表現，都算一鳴驚人。先後贏波蘭2:0同大炒哥斯達黎加3:0，不過對住主辦國德國就輸0:3。雖然上場刻意收起部份主力，但憑該隊實力，就算強陣出擊都未必贏到德國。<br> 睇過厄瓜多爾分組賽3場波嘅表現，整體實力麻麻，攻力唔算太強，因對手實力問題才有兩場勝仗及入5球，所以今場對住英格蘭未必有運行。由於16強係淘汰賽，預料兩隊都會踢得比較穩陣，唔會互相對攻，只度踢穩守突擊，所以今場揀主客和嘅主勝，有1.45倍。<br> 另一場心水係葡萄牙對荷蘭，兩隊波都係以不敗之身晉級16強。不過以荷蘭出線較為困難，事關佢哋喺死亡C組，場場都係硬仗。話雖如此，今場要讓葡萄牙平/半，咁就一定會揀下盤啦，話晒葡萄牙實力有番咁上下。事實上，殺得入16強都唔係善男信女，更何況呢隊係葡萄牙？講多無謂，今場一於揀讓球下盤。<br> 陳樹鵬（阿鵬）<br> 有線球彩台主持<br> 電郵：sscp_csp@yahoo.com.hk</p></body></html>