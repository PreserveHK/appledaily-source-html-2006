<html><header><meta charset="utf-8"><title>食語錄：水瓜打韭菜花唔見咁頭尾兩截</title></header><body><h1>食語錄：水瓜打韭菜花唔見咁頭尾兩截</h1><p>水瓜，是夏天當造蔬果，今日不打狗，改為煮韭。玩食字，韭，指的是韭菜花和九層蝦，因為水瓜頭尾兩截粗糙有渣，煮時一定要去頭切尾，只用中間最嫩部份，方可煮出清甜的時令解暑菜。水瓜落肚不但解暑清涼，我還額外感受到一份感動，說的是「潮州邨」陳老闆對潮州菜的熱誠和本住「朋友有難，幫得就幫」的熱心，因為沒他，我交不了稿……<br>記者︰方綺君<br>攝影︰周旭文<br>模特兒︰思諾（Salvador）</p><p>解說</p><p>水瓜打狗，為甚麼唔見咁截？因為在芸芸瓜類中，水瓜最不堪一擊，受力一碰即整齊地斷開兩截。這歇後語指的少了一大半，不見了一截，結構上是「比喻說明」式的俏皮話，人們往往只說比喻的前部份，後面的意思則讓對方自己領悟。</p><p>義氣老闆為人爽快</p><p>「水瓜打狗」做題材，一心以為玩食字有水瓜有韭菜就成，誰知跑了多間相熟店子，只得到一句︰「方小姐，水瓜同韭菜唔啱味㗎，火候又唔一樣，係錯配。」幸好編輯無厘頭想起「潮州邨」，我戰戰兢兢致電詢問：「唔該，我想問你哋有無做水瓜加韭菜嘅菜式？」再多得義氣老闆陳鴻發一口答應：「聽日落我舖頭做訪問影相，整番個水瓜炒韭菜花畀你又點話。」爽快得連我都打個突，好感動呀。</p><p>鹵水是鎮店之寶</p><p>落到店子，看上去只得40多歲的陳老闆一臉笑容迎接。就先來碟最聞名的鹵水鵝肝，絕非擦鞋，我試後讚口不絕，陳老闆說︰「鹵水係潮州店嘅命脈，鹵水做得好唔好，就係決定間舖做唔做得住嘅主因。鹵水用嘅係祖傳秘方，我爸爸係潮州宴席菜師傅，我當然盡得真傳。」囂？見大部份客人都點例牌鵝肝一碟，蔡瀾亦曾在專欄介紹過「潮州邨」，他確實囂得起。</p><p>水瓜煮蝦最夾</p><p>談到水瓜，陳老闆說：「潮州人最鍾意用水瓜煮蝦，因為味道最夾，連你要求做嘅『水瓜打狗』菜，我都會加九層蝦同蝦乾。」拍攝前，我怕潮州人難相處，為何仗義幫忙？「我最睇唔過眼大蝦細，其他人有難，幫得就幫囉。」道盡我被無良編輯打壓的心聲！口痕夥計忽然爆料：「老闆試過為咗幫個陌生人，同其他人大打出手。」得罪都要說，陳老闆果然是個粗人，不過就是憑着一顆熱血丹心，他不但感動了我，也憑一雙打架拳頭做出來的撚手潮州菜，逮住了熟客的口腹。</p><p>a.蝦乾水瓜炒韭菜花$55</p><p>陳老闆：「九層蝦同水瓜，用蝦乾帶出鮮味，炒韭菜花就更加惹味。」入口一試，水瓜有啖啖蝦香，韭菜花爽口無渣，讚！</p><p>b.水瓜烙$45</p><p>靚水瓜切條加入薯粉和蝦慢火煎，雖然水瓜水份多，但入口仍算乾爽香脆，蘸少許魚露，味道倍增。</p><p>c.水瓜煮蝦$48</p><p>上湯滾水瓜本身已經夠清，再加鮮蝦吊味，入口啖啖鮮甜，陳老闆話︰「呢個係潮州人最鍾意嘅食法，記得飲埋啲湯呀。」</p><p>d.鹵水鵝肝大$68　例牌$48</p><p>鎮店之寶，每隻鵝肝重約15両，用鹵水鹵足45分鐘，啖之滲出絲絲八角鹵水香，入口爽滑之餘好有嚼勁。</p><p>e.潮州凍蟹時價約$280至$480</p><p>此菜宗旨是食其鮮甜味，陳老闆︰「揀蟹一定要新鮮生猛夠重身。」記得蘸黑醋吃，一來可帶出鮮味，二來可中和蟹的寒涼。</p><p>f.炒魚麵$68</p><p>魚麵製作過程複雜，要先打成膠再打成薄片，再切薄條。我試過其他舖的魚麵，又腥又有骨碎，「潮州邨」絕無此情況出現。</p><p>食客有Say</p><p>水瓜小常識</p><p>水瓜是勝瓜一種，是當造夏令時蔬，與勝瓜一樣皮厚肉硬綿滑，論質地與瓜味，水瓜則略勝一籌。水瓜有瘦長形、短身肥美形與狀似枕頭形3種，後者潮州人叫「枕頭瓜」，陳老闆教路︰「煮水瓜，最緊要快靚正！因為煮太耐同放太耐都會變黑，大大影響賣相，水瓜皮好硬，最好唔好連皮食，搭蝦煮就最好味。」水瓜清甜水份多，有豐富維他命C及纖維，可以煲涼茶，有清熱、利水同消炎作用，外敷有消腫止痛效果。</p><p>搵食攻略</p><p>潮州邨（28871801）<br> 地址︰灣仔謝斐道396號地下<br> 營業時間︰6:00pm-4:00am<br> 人均消費︰$50至$60<br> 交通︰銅鑼灣地鐵站C出口，沿駱克道行至堅拿道後轉入謝斐道<br> 全店座位︰約50個，星期六、日及公眾假期一定迫爆舖，記得訂位<br> 最好賣︰鹵水鵝肝，日賣30至40份，水瓜烙、蠔餅都是「潮」爆之選</p></body></html>