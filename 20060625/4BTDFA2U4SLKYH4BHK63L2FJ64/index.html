<html><header><meta charset="utf-8"><title>世界盃有線眼：瑞士躉甘為太極虎打氣</title></header><body><h1>世界盃有線眼：瑞士躉甘為太極虎打氣</h1><p>漢諾威位於德國中北部，睇旅遊書介紹話佢其實係一個工業城巿，球隊喺德甲嘅成績又唔係咁理想，以為冇乜世界盃氣氛，點知一走出中央車站，見到瑞士、南韓球迷通街都係，感覺同法蘭克福或慕尼黑比較真係不遑多讓。</p><p>南韓球迷送Tee收買人心</p><p>瑞士對南韓呢場G組大戰喺漢諾威上演，有線直擊隊梗係要到場為太極虎打氣，話晒大家都係亞洲人嘛。諗住賽前雙方球迷會大鬥一番，點知訪問過後完全係兩回事，部份瑞士球迷更倒轉槍頭為南韓打氣，問佢哋點解，瑞士球迷回應話：「最好打和，法國就唔可以出線。」不過最後瑞士就真係冇面畀，唔留力咁贏埋2:0，南韓就咁就出咗局嘞！<br> 當時，南韓球迷臨場亦有嘗試收買人心，希望瑞士球迷可以助佢哋一臂之力，雙雙攜手出線。南韓躉喺球場免費派發國家隊Tee畀瑞士球迷，有禮物收喎，瑞士球迷幫對方打氣都無乜所謂啦！<br> 漢諾威呢個城巿唔算好大，由中央車站步行去球場，最多只係30分鐘。球迷唔怕行錯路，事關由中央車站開始，地下有一條紅色線一直帶你到達球場。而呢段路程球迷一定唔會悶，因為沿途有唔少商店、酒吧同餐廳，你可以邊行邊購物，冇體力嘅時候又可以食一個大餐。<br> 如果球迷冇波飛，仲可以喺酒吧，同其他冇波飛嘅人士一齊感受世界盃氣氛。就直擊隊所見，當日已有好多南韓同瑞士球迷，入唔到球場同國家隊打氣，都可以喺球場附近發功，用另一種方式支持球隊。<br> 有線06世界盃嘉年華，將於今晚9:00pm——11:00pm，播出世盃外景隊採訪滙報</p></body></html>