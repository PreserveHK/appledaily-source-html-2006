<html><header><meta charset="utf-8"><title>阿Jan細路脾氣　阿葛拮極唔郁<br>軟硬正面互數</title></header><body><h1>阿Jan細路脾氣　阿葛拮極唔郁<br>軟硬正面互數</h1><p>就軟硬天師有沒有不和的問題，我們探討了逾10年，網上的維基百科全書裏，「林海峰」欄目中談到他的軟硬天師年代，有一段是在「葛民輝」或「軟硬天師」欄目裏沒有的：「直至1990年代後期，二人反目，與葛民輝分別發展，有傳林不滿葛的平民品味和接拍一些劣片和他高品味背道而馳，而與葛民輝分別發展。」<br>從來沒有人知道軟硬為何會傳不和，多得有百科全書爆料。維基百科又稱自由百科，任何網民都可對內容編輯修改，這一段會不會是與林海峰不和的人加進去呢？<br>1988年由俞琤撮合，歐陽應霽以「軟硬兼施」而起的名字軟硬天師，分開發展10年後，下月復合在紅館舉行《軟硬天師LongTimeNoSee演唱會》，畢竟是相識20幾年的老朋友，是否曾不和也好，軟和硬有如剛和柔或陰和陽，理應是一對。可是，在一場真情互數後才發覺，軟硬並非天生能互補，相處其實是一門藝術。　撰文：蔡如玉</p><p>最乞人憎</p><p>阿Jan：以前好多嘢做，有次一齊開完通宵戲，大家都好眼瞓，第二朝仲要做節目，佢竟然唔見咗人，由得我一個人做埋個節目，做兄弟嘅要捱一齊捱，要瞓一齊瞓嘛，嗰次佢瞓先，我要好似望夫石咁望佢返嚟，我好𤷪呀，好彩都係發生過一次。<br> 阿葛：最憎佢𠵱家早咗眼瞓囉，以前我哋兩個晚晚冇兩三點都唔瞓，我就擺明係夜鬼。不過𠵱家佢一早要做節目，傾嘢傾到夜晚12點左右就開始唔得喇，我咪盡量將朝早嘅時間同佢傾嘢，夜晚先做自己嘢囉。</p><p>最鍾意</p><p>阿Jan：最鍾意佢好肯幫人，佢嘅好處係會「協助人哋去完成一件事」，我最初識佢時我話想做個櫃，佢就搵晒啲木材嚟幫我揼，嗰陣覺得呢個人真係好。<br> 阿葛：好多人都覺得林海峰好嚴肅、好認真，其實我就最鍾意佢曳起上嚟嘅時候，真係可以好癲，我最鍾意佢喺錄音室時癲起上嚟個樣，真係好好笑，好正。</p><p>最情緒化</p><p>阿Jan：好少見到佢情緒化，試過一、兩次，<br> 嗰陣太多嘢做，拍戲又電台又錄音，有次佢突然發脾氣大叫：「點解咁多嘢做㗎？做死人咩！」基本上佢EQ好高，我情緒化好多，我EQ低過佢㗎。<br> 阿葛：我記得有一次做一個function好似叫做乜鬼《再見利舞臺》，當時利舞臺就嚟拆，佢心情好似唔多好，好大壓力、好sad咁，搞到我好擔心。佢仲有喊呀，但就唔肯講為乜。</p><p>最叻</p><p>阿Jan：佢可以演繹到唔同角色，喺唔同崗位有唔同嘅葛民輝，我就冇咁大變化，做乜都係呢個樣。面對我佢一定係軟天師，有時我想不如佢硬吓啦，唔好次次我做主，但佢依然係咁。點知佢同其他人合作，要佢做主導時，又可以用強政勵治方式完成，變咗第二個阿葛。<br> 阿葛：佢最叻係個人夠堅持夠執着，固然某啲位佢會妥協，但佢一定有自己嘅堅持位，我份人比較耳仔軟，好多嘢都好易妥協，所以有佢可以幫到我。佢自己發展之後，出咗咁多隻碟我都好欣賞，我每隻都有買㗎，最鍾意《我撐你》，因為好林海峰。</p><p>最小器</p><p>阿Jan：佢一啲都唔小器，我發脾氣仲多，有時我發脾氣鬧人，佢都唔畀反應，拮極都唔郁，就算有時係我過火咗，佢都冇嘢。<br> 阿葛：阿Jan唔係小器嘅人，佢係細路仔脾氣，係嗰種有問題dayone就會同你講清楚嘅人，但佢都口硬心軟，你叫佢做一件事，開頭佢可能會有啲聲氣話唔鍾意又問點解，但最後佢都會照做。不過有啲嘢喺佢面前一定唔講得，就係林珊珊三個字，或者講到佢家人，佢就成個人呆晒唔識搭嘴。<br> 協力：李珮洳　攝影：仇志德</p></body></html>