<html><header><meta charset="utf-8"><title>入波少對手又唔叻<br>睇通睇透：英格蘭穩陣買「細」啱數</title></header><body><h1>入波少對手又唔叻<br>睇通睇透：英格蘭穩陣買「細」啱數</h1><p>世界盃咁多支球隊，要數好睇唔好賭，英格蘭真係認咗第二，冇其他隊敢認第一，投注喺佢哋身上真係贏咗都唔夠買驚風散，今晚對住厄瓜多爾，上下盤真係唔識賭。<br> 英格蘭3場分組賽，論盤路係2贏1輸，頭場對巴拉圭，讓半/一嘅英格蘭晨早入波，結果守足大半場僅贏1粒。第2場對千里達，讓到球半/兩球，要靠謝拉特補時入個靚波，上盤客先辛苦食半格。到第3場讓瑞典平/半，又可以2次領先下俾人追和，好多買上盤嘅英軍球迷，條氣仲頂住頂住。<br> 今次英格蘭要讓厄瓜多爾一球，16強淘汰賽真係好盡。賽前仲傳出英格蘭改打4-5-1，前線只係擺朗尼仔一個，英格蘭球迷都知，英格蘭之前進攻打得咁迂迴，就係碧咸、謝拉特同林柏特中場塞車問題，𠵱家隨時擺多個卡域克，真係塞上加塞；仲要留意領隊艾歷臣好興贏1粒就死守，讓到一球，買上盤好似望走盤咁。<br> 既然係咁，「細」就真係好選擇，厄瓜多爾分組賽入到5球只係假象，小弟真係唔信迪加度呢啲英超冇班落嘅前鋒，可以入到英格蘭波；英格蘭入球又興一球起兩球止，入球細就好穩陣。</p><p>葡荷對攻吼「大」</p><p>葡萄牙對荷蘭，就揀番個「大」，其實呢兩隊2年前先喺歐國盃碰頭，葡萄牙當時贏2:1晉級，今次仇人見面，份外眼紅。葡萄牙今屆打得幾有朝氣，難得中場入球能力平均，只係C朗拿度有啲浪射；荷蘭攻力亦一向唔使懷疑，洛賓同尹佩斯亦都好弗，希望兩隊合演一場鬥攻好戲，整個2.35倍入球大，信往績，不如補個總入球3啦。<br> 文：牽牛</p></body></html>