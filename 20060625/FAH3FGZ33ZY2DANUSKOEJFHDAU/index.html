<html><header><meta charset="utf-8"><title>　　英領事館五喜臨門 - 李八方</title></header><body><h1>　　英領事館五喜臨門 - 李八方</h1><p>煲呔曾蔭權鼓吹生育，成日叫人生夠三個，否則香港人口老化問題會好大鑊，香港市民為口奔馳唔騷佢，不過英國駐港總領事館近日就頻傳添丁喜訊，八方日前參加慶祝前事頭婆英女皇壽辰酒會，見到領事館唔少女職員腹大便便，快將為人母，表情好幸福。<br> 英國駐香港總領事柏聖文透露，總共有五名女職員有喜，當中華洋皆有，佢笑言大家未必係響應煲呔呼籲，可能係領事館風水好旺丁之故。英國駐港總領事館位處金鐘半山，港英當年揀呢處興建總領事館，肯定計過度過，風水唔好至奇。<br> 柏聖文自己有一仔一女，𠵱家仔大女大，唔使佢操心咯。佢係牛津大學Balliol學院畢業生，曾經去過上海復旦大學進修，喺北京做過總領事，88年至93年曾任香港政府副政治顧問，係中國、香港通。佢03年嚟香港履新，曾批評「一國兩制在香港的運作出了問題」，事後遭中方官員狠批，算係一個惹火人物。<br> <br> <br> 爆料熱線：29290000、27860099<br> 報料傳真：26239278<br> 報料電郵：pf_lee@appledaily.com</p></body></html>