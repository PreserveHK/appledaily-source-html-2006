<html><header><meta charset="utf-8"><title>公戲私用：《黑夜》寒氣涼透心　劉心悠揸刀嚇鬼</title></header><body><h1>公戲私用：《黑夜》寒氣涼透心　劉心悠揸刀嚇鬼</h1><p>今個星期碟場又係偏靜，一線猛片銷聲匿迹之餘，連2、3線都唔見多選擇，好多人寧願翻煲《24》、《CSI》等長劇。幸好早兩日返咗隻《黑夜》，起碼雲集港日靚仔靚女，加埋自《三更》後已好少呢類炒雜錦鬼片推出，叫做有啲寒氣消吓暑！<br><br>記者、攝影：許福合</p><p>呢套《黑夜》係亞洲3地合作嘅電影，玩法同之前《三更》有啲相似，同樣由3地導演分別拍攝3個唔同鬼古，以短篇形式帶出驚嚇氣氛。較不同係今次配搭上改為港、日、泰製作，單論陣容牌面，雖不及《三更》系列嘅黎明、白靈、陳果等咁高人氣，不過《黑夜》亦有劉心悠、黃婉伶同瀨戶朝香等靚女助陣，幾個故事均出現大量同水有關嘅事物，令到整體感覺較為統一。</p><p>獨立故事</p><p>《黑夜》無論拍攝手法到演員選角、場景等都好有地道特式。筆者睇完第一個感覺，就較為欣賞香港製作那段《鬼鄰》，主要係說故事方式比較高明，觀眾好易順着導演思路走，增加投入感，不像日韓鬼片般深奧難懂；第二個故事《凶洞》感覺有啲無厘頭，到最後都唔知究竟主角精神分裂，還是真有小黑（鬼怪）存在。而第3段條橋更是老套，又係講女主角個仔原來一早死咗，最後反而差啲被害死。其實3段都想玩「誰人誰鬼」，不過以香港一段比較高明，筆者起初都分唔清黃婉伶係人定係鬼。<br> 選角方面，以第二段《凶洞》嘅瀨戶朝香同柏原崇比較有份量，而香港《鬼鄰》一段就全靠青春偶像撐場，郭品超演技尚可改進，劉心悠發揮則比較好。至於泰片《亡記》，基本上都係女角畢珍勒沙赫廣一人擔大旗，可以話全片演出至精采嘅一位。</p><p>4大嚇鬼場面</p><p>製作特輯輪住講</p><p>通常製作特輯，總離唔開主角講幾句，再睇吓拍攝時情況，不過今次製作特輯都幾簡單吓，本以為會有特技、化妝等幕後花絮，點知統統欠奉，Bonus內大部份都係主要角色講吓感想，而且一般說話都唔多，幾行貨吓，最「流」嘅仲係2R黃婉伶，只係講咗句「好驚！」，令觀眾難以更深入了解《黑夜》嘅結構。</p></body></html>