<html><header><meta charset="utf-8"><title>跟索羅斯高徒阿John搵食<br>FollowMe：今周買英皇國際</title></header><body><h1>跟索羅斯高徒阿John搵食<br>FollowMe：今周買英皇國際</h1><p>對沖基金鼻祖索羅斯高徒JohnZwaanstra，斷估都唔會老貓燒鬚。跟佢搵食，今周買英皇國際（163）。<br> 阿John離開師門，掌管PentaInvestmentAdvisers後，主攻本港與日本股市，名字響噹噹，出手以快、狠、準見稱，所落注嘅對象，唔會係牛皮股。<br> Penta揸超過5%要披露嘅港股，有19隻，其中1隻就係英皇。其他18隻，大部份都非常生猛，更包括有1隻由大股東私有化，就係亞洲鋁業（930）。附表列出1半威水代表作，有啲係Penta低價買入，有啲係高價成本。<br> 轉入正題講英皇。Penta今年2月先以每股1.959元買入部份英皇，4月再透過先舊後新以每股1.83元增持1.48億股，現時持股量達15.66%。上周五，英皇收1.60元，Penta暫時坐艇約2成。</p><p>平過楊受成</p><p>上周三，瑞銀（UBS）披露增持2000萬股，持股量逾5%（6.19%）須披露，Penta多咗個幫莊。今周係6月底半年結日子，你估有冇基金做櫥窗粉飾？<br> 要做櫥窗粉飾，易辦事。英皇大股東楊受成，持有60.37%，計埋Penta同瑞銀嘅持股量，3個大戶揸咗82.22%，街貨得17.78%。英皇市值21.55億元，街貨只佔3.83億元。<br> 除咗Penta與瑞銀睇中英皇外，楊受成本身亦不斷增持，去年9月22日至今年4月20日，總共增持15次共1540萬股，每股最低成本1.64元，最高2.092元。散戶現在上車，平過Penta同楊受成。<br> 英皇4月以每股1.83元配售2.25億股，集資4.12億元，與發展北京綜合商業大樓有關。英皇以4.06億元人民幣，收購長安街1幅靚地，總樓面110萬方呎，連同建築成本，總投資15億元，折合每方呎成本1360元，屬於超筍價。<br> 北京物業市道前景，受目前宏觀調控影響甚微。商場租金去年平均升幅27%，有北京奧運概念支持，英皇北京大樓09年落成時，估計每年會有2.8億元人民幣收入，回報率高達19%。<br> 北京大樓到時增值，以回報率11%計，物業值25.5億元，較成本高出10.5億元人民幣，即每股英皇可增值0.75港元。英皇在本港持有約50億元物業，以增值2成計，又令每股英皇增值0.75元。</p><p>NAV4.60元</p><p>05年9月，英皇每股賬面NAV3.36元，先一排配股後攤薄到3.10元，但中港物業增值令實際NAV增至4.60元，現價1.60元，P/B只係0.35倍，即資產折讓高達65%。計埋所揸英皇娛樂（296）34.54%增值，NAV仲會高啲。<br> 睇完P/B睇PE。06年度（3月年結）上半年已賺4.51億元，裏便有重估物業增值，下半年會賺少好多，全年預測5.6億元，增19%，每股盈利0.50元，PE計落只有3.2倍。<br> 儘管濠賭股近期回軟，但較年初仍然大升。例如新濠（200）升89%，銀河（027）升67%，信德（242）升24%。英皇透過持有英皇娛樂，亦有濠賭股概念。<br> Penta與瑞銀揸英皇揸到要披露，唔會無的放矢。趁半年結在即，今周炒英皇，短線睇1.83元，即係4月初配售價。中線睇3元，即係P/B0.65倍。<br> 高彰坡</p></body></html>