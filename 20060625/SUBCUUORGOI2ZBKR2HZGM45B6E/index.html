<html><header><meta charset="utf-8"><title>上海直擊<br>嘉欣：大劉係最大驚喜</title></header><body><h1>上海直擊<br>嘉欣：大劉係最大驚喜</h1><p>日前36歲生日的李嘉欣獲舊愛劉鑾雄擲20多萬刊登全版報章廣告祝賀，加上近日與新歡許晉亨蜜運中，令她心情靚絕。昨日嘉欣以一身紅色勝利打扮出席上海Dior活動時，坦言因大劉所登的廣告萬分感動，又盛讚對方的出現是她生命中最大驚喜。至於去年與嘉欣拍拖的有婦之夫龐維仁，當嘉欣另投他人懷抱時，前晚也被發現翻啅分居妻子黃美儀。</p><p>李嘉欣既有新歡許晉亨陪伴撐枱腳，又獲舊愛劉鑾雄刊登報章廣告祝賀，前日她現身機場時忍不住說：「我今年生日過得好開心。」昨日嘉欣以香港代表身份，與內地代表趙薇、台灣名模林志玲及韓國女星金允珍等，一起在上海出席法國名牌Dior記者會。</p><p>「佢對我係無條件嘅愛」</p><p>大會為保護新聞女王李嘉欣，特地派出50名保安護駕，Dior高層張旨燊更全程貼身照顧。嘉欣昨日穿上一件火紅色Dior乾濕褸示人，雖然打扮並不性感，但勝在春風滿面，十分搶鏡。有備而來的嘉欣在記者補祝她生日快樂後，即自動報料，高姿態狂讚大劉。（李：李嘉欣　記：記者）<br> 記：生日快樂！<br> 李：過咗啦！我今年收到好多禮物，嗰個廣告令我覺得好開心，好浪漫，人生冇機會再遇到20.06.2006呢日，唯一呢一次，真係令我好感動，其實睇完廣告之後，都有同朋友玩「誰是TheOne冇獎競猜遊戲」，之後好多人打畀我，認係TheOne，我又打畀一啲人求證，都唔係。不過我心目中早有人選，過咗兩日，我打畀劉生問係咪佢，劉生同我講：「希望只有兩個人知道就可以喇，一個就係你，同埋我囉！」佢都想我開心，佢已經做到，做得好足夠。<br> 記：初期外界誤會TheOne係許晉亨，劉生有冇呷醋？<br> 李：劉生係絕對唔會嬲！（語氣溫柔）劉生係好大方，佢做過好多、好多令我感動嘅嘢，如果佢係用個廣告追我、想同我拍拖，難度只係一般，我哋已經昇華到好好朋友嘅關係，佢對我係無條件嘅愛，佢好錫我，亦令我相信呢個世界係有「無條件嘅愛」。<br> 記：劉生係咪重新追求你？<br> 李：唔係！（甜笑）今年生日真係好開心，唔係每年生日都會有咁嘅驚喜，今年好特別，佢嘅出現已經係我生命中最大嘅驚喜，我真係好開心有個咁樣對我嘅朋友。<br> 記：許晉亨見到廣告有冇呷醋？<br> 李：做得我朋友，唔會呷醋。<br> 記：有報道指眼科教授林文傑想追你，仲介紹瑪花纖體用800萬搵你做代言人？<br> 李（語調冷淡）：若果對方有興趣，請佢聯絡我身在印度嘅經理人陳善之，不過呢個時候有啲咁嘅新聞，大家都明白係乜嘢事啦。</p><p>大劉：佢開心我開心</p><p>記：咁即係只有兩位男士爭你？<br> 李：有一樣嘢，劉生……（停頓，想一想）我同劉生分手咁多年，都係好朋友，佢冇再追我嘅意思。<br> 記：你係咪同許晉亨拍拖？<br> 李：我哋係好朋友囉。<br> 此時Dior高層張旨燊上前緊張地拉走嘉欣，但嘉欣明顯有意繼續接受訪問，記者追問她：「現時有冇拍拖？」她即主動回頭風騷地笑着拋下一句：「有！」之後才離開。<br> 記者昨日致電大劉，提到嘉欣因他登報賀生日之舉而十分感動，大劉說：「咁佢開心我都開心嘅，大家做朋友，長話短說，心照就得。」再問大劉對嘉亨戀的看法？他說：「我唔方便評論，希望佢搵到個好嘅男朋友啦，最緊要佢過得開心。」嘉欣昨日公開讚美大劉是「生命中最大的驚喜」，問大劉又覺得嘉欣如何？他說：「咁佢當然係一個好女仔啦，否則我都唔會咁做啦！」	<br> 採訪、攝影：林妃、顏英儀、張止寒</p></body></html>