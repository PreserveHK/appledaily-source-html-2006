<html><header><meta charset="utf-8"><title>失地利青黃不接<br>世盃判官：4亞洲隊提早返歸</title></header><body><h1>失地利青黃不接<br>世盃判官：4亞洲隊提早返歸</h1><p>上屆世盃南韓憑主場之利，歷史性打入4強，另一主辦國日本都可以晉級次圈，以為亞洲球隊已經開始起飛，點知今屆完全打回原形，4隊亞洲波全部首圈講拜拜，可謂拜青黃不接所累。</p><p>先講南韓，今屆仍然要靠上屆老臣子壓陣，仲未有新人接到棒，再加上新教練艾禾卡特鍾意亂點鴛鴦，前晚對瑞士無端端換走李榮杓，令南韓右路攻勢癱瘓，想唔輸都幾難。日本今屆亦貨不對辦，條所謂嘅黃金中場線踢咗3場都無甚佳作，似有啲過氣和到克羅地亞都只係靠人哋射失12碼。至於沙地阿拉伯同伊朗仍然保持「魚腩本色」，分別做咗D組同H組嘅包尾大幡，其實到今時今日，兩隊都仲係要靠艾查巴同戴伊等老將撐場，又點夠人哋啲後生仔踢。<br> 世界盃有6個分區，歐洲、南美之外，中北美洲有墨西哥入到16強，非洲就有加納，大洋洲區嘅澳洲（下屆轉玩亞洲區）都出到線，唯獨亞洲全軍盡墨，都算冇面。其實上屆南韓之所以入到4強，都不過係得到球證「庇佑」啫，要殺出亞洲，我判官認為都仲未夠班，講得難聽啲，佢哋不過係地頭蟲。</p><p>判官話</p><p>亞洲隊喺世界盃嘅表現一直唔算突出，甚至可用差嚟形容，所以4隊全部俾人叮走，一啲都唔出奇！<br> 羞家指數：★★★★★<br> 以5★為最高</p><p>網民反應：薛高冇料到</p><p>球迷對亞洲隊全軍盡墨又有乜反應呢？「南韓上屆淨係踢個軒迪克，今屆冇咗佢，即刻打回原形！」「一早都諗到佢哋冇咁勁㗎啦！」「一句講晒，薛高冇料到。」</p><p>名家話：出局好正常</p><p>對亞洲波好有研究嘅戰鬥員A又點睇呢？「主場係關鍵所在，日本同南韓嚟到人哋嘅地方，冇咗幾萬球迷喺背後打氣，難以好似上屆咁打高幾班波，出局都好正常。」</p><p>專家之說：球員應外流</p><p>「亞洲隊中以南韓表現最佳，頭2場奪4分，最後一場形勢使然要『焗』攻；日本防守較去屆差。伊朗仍可與歐洲球隊一拼。亞洲隊要更上層樓，讓球員外流歐洲是最佳方法。」<br> 曾偉忠(港足隊教練)<br> 歡迎球迷來稿：世盃判官係1個世界盃期間專為廣大球迷而設嘅欄目，球迷如對賽事有任何投訴、意見，想同我哋分享，就快啲投稿啦！來稿勿過300字。<br> 世盃判官體育版電郵：worldcupjudge@appledaily.com<br> 體育版傳真熱線：23703534</p></body></html>