<html><header><meta charset="utf-8"><title>雙姝論世盃：行行企企激壞捧場客</title></header><body><h1>雙姝論世盃：行行企企激壞捧場客</h1><p>世界盃分組賽之中有某幾場波，我哋班主持睇嘅時候都有啲「㷫㷫哋」。好似法國咁，頭兩場賽事似乎有欠積極，連班法國fans都打「phone波熱線」同send電郵嚟表示不滿。意大利對捷克嗰場都係睇到嬲，三屆冠軍意大利打多一個人，都好似食咗成擔豬油咁唔想贏，2:0勝出，我覺得佢哋係帶啲運氣。<br> 其實我認為每個球員落到球場，目標應該只有求勝。無錯，領隊會擔心主力受傷而改派副選上陣，等佢哋吸取經驗同操起狀態，但見有球員唔願「郁」，只喺場上行行企企，我實在覺得好反感，唔盡力即係戲弄班捧場客。不過到咗淘汰階段，應該隊隊都會場場去盡，希望16強球隊都能踢出漂亮足球，等我哋大飽眼福。</p><p>3黃1紅普爾離譜</p><p>講到近期最紅嘅人，相信係發生「3黃1紅」事件嘅球證普爾，佢嘅懵嘢仲有禁區犯手球唔畀12碼，越位波當入……簡直罄竹難書，相信好多買澳洲贏嘅球迷都想打佢咁滯！不過人為錯誤係無法消失，如果執法都用電腦，我哋亦少咗好多話題。<br> 雖然間中有激氣事出現，但睇我哋球彩台都係但求輕輕鬆鬆，邊笑邊睇波，唔好太認真，以免傷身呀！<br> Wendy<br> 兩年前歐國盃EuroBabes，今日已成為球彩台受歡迎主持。</p></body></html>