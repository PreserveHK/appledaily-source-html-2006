<html><header><meta charset="utf-8"><title>　　阿涂玩認真同立會議員開拖 - 李八方</title></header><body><h1>　　阿涂玩認真同立會議員開拖 - 李八方</h1><p>《截取通訊及監察條例草案》喺立法會議員快馬加鞭下，有望趕及喺下個月呢個立法年度最後一次大會上審議，班議員唔使被迫喺八月開工，遲放暑假，但並非每個議員都咁諗，一直視呢條草案係命根嘅白鴿黨成員涂謹申（圖）一向對呢條例每事問，噚日周末加班，上下晝都有會議，早段阿涂唱獨腳戲，同場只有小貓三幾隻議員喺度旁聽，阿涂感到無癮發牢騷話，「咁少議員喺度討論，呢個草案都唔會係高質素。」<br> 阿涂此語一出，立即惹起自由黨大姐大周梁淑怡不滿，雙方舌戰唇槍，阿涂就發晦氣，要求點出席嘅法定人數，然後走去食麵，立法會職員喺15分鐘爭啲搵唔齊11個議員，差啲流會，主席劉健儀㷫烚烚，向民主黨副主席何俊仁投訴，叫佢勸阿涂唔好係咁。其實阿涂咁認真審議條草案，係為咗公眾利益，其他議員應該體諒吓。	梁祖彝攝<br> <br> <br> 爆料熱線：29290000、27860099<br> 報料傳真：26239278<br> 報料電郵：pf_lee@appledaily.com</p></body></html>