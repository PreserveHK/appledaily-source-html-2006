<html><header><meta charset="utf-8"><title>茶餐廳：厄瓜多爾後防硬淨</title></header><body><h1>茶餐廳：厄瓜多爾後防硬淨</h1><p>侍仔：今晚實做到唔停手啦，頭場英格蘭對厄瓜多爾，一定好多人捧場。<br> 菠蘿文：咁又係呀，但英格蘭𠵱家情況險峻，4個前鋒得兩個用得，奧雲傷咗，禾確特未夠班，用高治搭朗尼？定係打單箭頭呢？高治話自己最擅長高空波，但呢個戰術又畀謝拉特狂插，今次艾歷臣頭痛啦！<br> 拿神：呢個又唔使驚，我識人喺英軍做軍醫，佢話艾歷臣會打4-5-1戰術，咁即係朗尼一定踢正前鋒！又放風話會棄用碧咸，唔踢高波用地波。<br> 招積域：英軍踢地面？咁我要厄瓜多爾喇，呢隊波上晒力，對一隊非爭標分子嚟講，有晒爆冷條件。英格蘭立立亂，又話冇前鋒，又話碧咸同謝拉特嗌交，加上球隊慢熱，寧捧當頭起嘅厄瓜多爾，而且受讓一球，又係重插玄機。<br> 菠蘿文：一見下盤就重插，真係輸死你呀招積域，塞黑對科特迪瓦又係受讓，最後咪又輸埋。厄瓜多爾後衞唔夠硬淨係事實，但佢哋個中堅靴達度位置感一流，頭兩場分組賽一球不失同佢有關，所以我買厄瓜多爾和波兼1:1波膽，英格蘭踢唔擅長戰術，最多入1球。<br> 侍仔：咁葡萄牙對荷蘭呢？你又點睇？<br> 拿神：兩隊波球路相似，相信係以運氣決高下啦，如果唔係尹巴士頓點會練埋12碼？所以我認為呢場係和波，波膽2:2。<br> 招積域：係咪咁有信心呀？之前04年歐國盃4強葡萄牙贏過荷蘭2:1，連卡維奴都話可以歷史重演，再贏一場。<br> 拿神：歷史呢樣嘢好難講，贏過又點？一於英格蘭和再串荷蘭和，又或者買葡萄牙冠軍囉，列卡度彭利拿話會除剩底褲撲12碼！<br> 文：高洛文</p></body></html>