<html><header><meta charset="utf-8"><title>鬧人最爽神 - 左丁山</title></header><body><h1>鬧人最爽神 - 左丁山</h1><p>一啲人鍾意做百彈齋主，乜都彈，雖然呢個特區政府自回歸之後有好多蝦碌嘢，但與其他鄰近地區相比，香港各方面嘅建設、環保、教育、經濟、社會服務方面都居於領先地位，我哋最唔滿意就係冇真正民主，政制畸形啫，呢一方面應繼續盡力爭取，但與此同時，唔需要為批評而批評，為反對而反對，否則樣樣都話「諮詢不足，匆匆上馬，黑箱作業」，咁就樣樣都唔使做，全部停擺。<br>民主黨呢次醒目，肯支持添馬艦政府總部興建，令次次投票都投民主派嘅地盤總監惡佬明條氣順晒。佢哋工程界好少嘢做，唔去澳門，唔返大陸者，好難有工開。啲工程師覺得有人話添馬艦做過戰艦維修基地，地底下有二噁英，根本攞嚟講。香港兩個大型中產屋邨，太古城、黃埔花園，喺未起樓之前，係甚麼地方呀？太古船塢與黃埔船塢呀！新世界中心以前係乜嘢地方呀？係太古嘅碼頭！呢啲地方建造之時，有冇二噁英？未聽見過。</p><p>即使真係有少量二噁英，工程上並非不可克服問題，至於造價五十二億是否太貴，建築邦感歎話：「香港只有地產商發達，建築商得個做字，搵食艱難。全世界都可以嚟香港投標，政府工程搶到爛，邊度會貴吖，從來都喺投標之時最有競爭力嘅價格。如果話費用比鄰近地區貴，主要因為我哋人工，由工程師至散工，都係高過鄰近地區。議員如果嫌工程費貴，咪輸入外勞囉。到時又一樣畀啲議員鬧死，話剝削本地員工！總之貴又鬧，平又鬧，議員一味識鬧！」<br> 講到教育，一樣如是。以前大學學位少，好多人鬧大學製造特殊階層，應該增加學位，否則香港唔夠人才；到大學每年收生一萬四千五百人，好多人又鬧話大學為膨脹而膨脹，重量不重質，大學生水準差。以前經濟不景，社會上有好多雙失青年，有人鬧政府拿不出辦法來，於是政府推出毅進計劃、副學士；𠵱家又有大學校長鬧副學士粗製濫造（其實佢嗰間有啲副學士課程超收學生），究竟雙重標準何時了？</p></body></html>