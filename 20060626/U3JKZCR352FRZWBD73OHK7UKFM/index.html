<html><header><meta charset="utf-8"><title>12碼宴客兼踢人波鞋洩憤<br>世盃判官：軒歷拿臣英明盡喪</title></header><body><h1>12碼宴客兼踢人波鞋洩憤<br>世盃判官：軒歷拿臣英明盡喪</h1><p>瑞典上周六於16強被主辦國德國以2:0擊倒，前鋒老將軒歷拿臣（簡稱拿臣）更喺53分鐘12碼宴客，認真慘情，佢喺60分鐘更怒踢梅斯達嘅球鞋洩憤！</p><p>拿臣出道至今，備受球壇內外尊重，喺巴塞亦間接協助球隊拎到雙料冠軍，可惜國家隊唔爭氣，一直處於青黃不接嘅艱難時期。雖然瑞典喺B組以次名出線，但面對主辦國德國就被技術性擊倒，而且拿臣更射失12碼，令球隊連最後可以食住啖氣反撲嘅機會都冇埋，都算臨尾香咯！<br> 其實，瑞典教練拉格碧應該要諗吓用多啲新人，皆因成隊波個陣容都打咗兩個大賽，𠵱家拿臣隨時退出國家隊，前面就剩低狀態低沉嘅伊巴謙莫域同「大嚿飯」柯碧克，點解成個世界盃都冇諗吓用阿積士個前鋒羅辛貝治試吓呢？<br> 做人當然要放眼將來，瑞典世盃畢業，歐國盃外圍賽又殺到，如果仲係得呢班人嘅話，「北歐希望」瑞典就真係會跌入黑暗期，而北歐足球亦會隨之而沒落！噢，可惜！</p><p>判官話</p><p>拿臣咁㷫都有道理嘅，話晒自己都打過94世盃4強嘛，𠵱家睇國家隊愈來愈唔掂，惟有踢人哋對波鞋嚟「出火」！<br> 可憐指數：★★★★★<br> 5★為最多</p><p>專家話：瑞典缺射手拿臣頂硬上</p><p>「目前瑞典國家正處於青黃不接期，這從今屆決賽周前線仍重用軒歷拿臣、柯碧克及伊巴謙莫域3名前鋒，當中後前兩者已年過33歲，明顯地沒有質素的年輕球員接班，如軒歷拿臣留隊領軍出戰歐國盃外圍賽也無可厚非。」<br> （有線足球評述員丘建威）</p><p>網民反應：踢波鞋好小事</p><p>外界對軒歷拿臣是次怒行有何反應呢？「又唔係踢人，好小事啫。」「我支持瑞典，唔使咁悲觀喎！」「拿臣嚟香港踢波就好喇，起碼唔會踢球證嘛！」</p><p>世盃判官歡迎球迷來稿</p><p>盃判官係1個世界盃期間專為廣大球迷而設嘅欄目，球迷如對賽事有任何投訴、意見，想同我哋分享，就快啲投稿啦!來稿勿過300字。<br> 世盃判官體育版電郵：worldcupjudge@appledaily.com<br> 體育版傳真熱線：23703534</p></body></html>