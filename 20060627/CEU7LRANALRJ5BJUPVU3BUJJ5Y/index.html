<html><header><meta charset="utf-8"><title>新菜速遞：米芝蓮星級廚駕到好煮意　最後2日</title></header><body><h1>新菜速遞：米芝蓮星級廚駕到好煮意　最後2日</h1><p>色香味俱全，不過此色不同彼色，我講緊嘅係男色！蘭桂坊有個靚仔大廚堪稱翻版佐治古尼，佢拍過廣告，份人風趣鬼馬，採訪時逗到我同模特兒哈哈大笑。佢唔止睇得，仲煮得一手好味意大利菜，今次佢連同另一位米芝蓮星級客席大廚，一起打造傳統意大利家鄉菜，睇得Talk得又煮得，仲唔冧死女？<br><br>記者：李潔盈<br>攝影：楊錦文　<br>模特兒：Zoe</p><p>主廚風趣鬼馬</p><p>樣貌有啲似佐治古尼嘅行政總廚Tony，見我着住件印有「Ramones」字樣嘅Tee，就即刻攞住個胡椒樽扮晒彈結他兼唱埋歌，我「O」晒嘴唔知發生乜嘢事，佢見我一臉迷茫，就問：「你唔知Ramones係邊個咩？又係喎，你都未出世。」我當場以笑遮醜，返屋企唔忿氣上網查過，原來Ramones係隊70年代Rockband，我孤陋寡聞，真係失禮晒。<br> 又關件衫事，不過今次係靚女模特兒Zoe，事緣佢着住件印有西班牙國旗嘅小背心，Tony一見到就話：「世界盃意大利會Win，西班牙？Noway！」之後竟然滔滔不絕同我哋討論世界盃。三句唔埋，繼續搞事，明知模特兒叫Zoe，但夾硬叫人做Sorry，妙語連珠，逗得在場女生笑到見牙唔見眼，呢位拍過國泰航空廣告嘅靚仔廚師，的確夠鬼馬。</p><p>客席廚師作客一星期</p><p>咪以為Tony淨係識講笑，查實佢大有來頭，曾經喺意大利、法國三間餐廳任職，三間餐廳都獲米芝蓮星獎評價。入正題嘞，Tony話：「我擅長煮意大利菜，幾個月前識到同樣熱愛家鄉菜嘅Cristiano，咪叫佢過嚟一齊幫手囉。」二人一拍即合，Cristiano答應來港一星期為「VaBene」任客席廚師，一齊將傳統意大利北部家鄉菜介紹畀港人。感覺上，Cristiano就無咁浮誇，性格比較踏實，不過一綹羊咩鬚加埋戇居居嘅表情，望落去個樣其實都好滑稽：「我會逗留喺香港至6月28號，想試我嘅家鄉菜，快啲嚟啦。」</p><p>Cristiano'sMenu<br><br>莎樂美八爪魚配蘆笋番茄乾$138</p><p>壓扁新鮮八爪魚，切片後製成莎樂美腸，圍成一個圓筒形，中間放上蘆笋番茄乾，賣相靚到唔捨得食，八爪魚有嚼勁，蘆笋入口清新。</p><p>安康魚配香草薯茸$248</p><p>意大利北部經典菜，傳統用牛膝燴成，廚師搞新意思，用同樣骨頭較粗嘅安康魚塊代替牛膝，又用貌似Wasabi嘅香草薯茸代替傳統墊底嘅番紅花飯，魚腍身嫩滑，薯茸有啖啖香草味。</p><p>意大利青瓜帶子燴飯$198</p><p>意大利青瓜切條，用白酒、牛油烹調，加帶子燴飯，表面再灑上一點點檸檬皮。帶子和青瓜好爽口，帶有酒香同檸檬嘅微酸，飯粒煙韌好有口感。</p><p>Bunet朱古力布甸$88</p><p>Bunet係來自意大利北部城市Asti嘅甜品，類似平常所見嘅朱古力布甸，分別在加入杏仁曲奇，除有濃濃朱古力味外，入口更添杏仁香。</p><p>Profile</p><p>客席廚師CristianoPera係意大利北部人，畢業於意大利著名G.Pastori廚藝學校，曾經喺米芝蓮二星級餐廳「AlaineDucasse」等多間意大利餐廳工作，佢來港逗留到6月28日，會稍作改良傳統意大利家鄉菜，以符合港人口味。</p><p>Tony'sMenu<br><br>1軟水牛芝士配甜番茄香草沙律$128</p><p>外表似豆腐嘅水牛芝士好矜貴，因為水牛出乳量比普通乳牛少，做出嚟嘅芝士比較幼滑。為突出水牛芝士嘅鮮味，Tony好簡單咁用細小嘅甜番茄配襯。</p><p>2香草牛仔肉意式雲吞小$108，大$178</p><p>雖然放喺Pastamenu，但呢道菜嚴格嚟講唔算Pasta，因為主要由薯仔製成，係意大利北部傳統食品。雲吞用牛仔肉加香草燉製而成，雲吞充滿牛肉濃香。</p><p>3意大利芝士餅$88</p><p>賣相同一般Tiramisu無分別，但Tony話：「呢款芝士餅好有『媽咪』味道，好Warm㗎。喺意大利，幾乎家家戶戶都懂得整呢款芝士餅，我媽咪每星期也會整畀我食。」食落充滿咖啡同芝士香，唔似一般Tiramisu咁膩口。</p><p>食客有Say</p><p>Profile</p><p>TonyTonetto來頭不小，曾經喺CigaHotelPalace等三間意大利米芝蓮星級餐廳工作，來港兩年嘅佢，自言烹調風格屬新派傳統，將傳統意菜重新演繹，變成一道新菜式。</p><p>米芝蓮係乜？</p><p>所謂嘅米芝蓮星級評價，出自法國一本《米芝蓮美食指南》，呢本指南被譽為歐洲飲食界中嘅《聖經》，每年都會派出隊伍到各餐廳試食，並以食物質素、服務水準、裝修等作出評級，當中表現出色嘅餐廳會獲得星級評價，以三粒星為最高榮譽，能夠被列作星級餐廳，相當難得。</p><p>搵食攻略</p><p>VaBene（28455577）<br> 地址：蘭桂坊17-19號好利商業大廈地舖<br> 營業時間：	午市星期一至五12:00nn-2:30pm<br> 晚市星期一至四6:30pm-11:30pm，星期五、六及公眾假期前夕6:30pm-12:00mn，星期日及公眾假期6:30pm-11:00pm<br> 交通：多數乘的士前往，但星期五、六、日晚上七時後列作行人專用區<br> 座位：約110個，星期五及六晚最多客人<br> 人均消費：$500　　<br> 最好賣：各款經典意粉<br> 註：客人須在一天前致電訂位</p></body></html>