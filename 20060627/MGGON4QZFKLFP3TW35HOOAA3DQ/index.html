<html><header><meta charset="utf-8"><title>不打高球改沖涼 - 左丁山</title></header><body><h1>不打高球改沖涼 - 左丁山</h1><p>中貿林來電講跑馬貼士，甚為風騷，佢在季尾行大運，經常一槌扑中，贏到笑。所以呢排講起跑馬就精神，唔似得左丁山咁日日做到烏吓烏吓，入到場先至知道有邊啲馬上陣。中貿林話與校友食飯，有人講：「王小姐學跳舞都用一億二千萬啦，富豪捐一億畀大學，有乜咁巴閉，值唔值得畀個名佢哋呀？」中貿林問左丁山有何意見。<br>好多人得把口講，成世人唔捐錢，意見就多多，你估好容易搵人捐一億乎？唔少大闊佬畀錢女人使就容易，捐錢就艱難。王小姐自己鍾意學跳舞，有佢嘅自由，旁人不得說三道四，但好似冇聽過佢捐過錢畀本港大學噃，除非用「無名氏」個名啦。話人哋捐款一億唔算多之人，最好請佢試吓募捐一億元，畀乜嘢慈善機構、大學都好。現在有間老牌女子中學為興建新校舍籌款，錢唔算多，已經令到校長充份領會到求人之苦。</p><p>中貿林位校友賓架P於七月六號離職，會休息兩個月先。賓架P已經有幾年冇出席中貿林之星期一飯局，話以後可以重新露面喎，點解辭咗職先至敢去校友飯局呢？原來係避嫌，費事俾人懷疑佢係「中環人語」嘅深喉，專門爆料。咁嘅理由，都幾好笑，其實賓架P份人行事十分謹慎，把口撬都唔開，幾年來都唔講嘢，邊度有資格做深喉吖。<br> 幾日前在酒會中碰到賓架P，賓架P介紹認識一位金融A，金融A係高爾夫球高手，以前經常打波，但自從曾特首講述Wherewereyou,guys之後，已經好少去球場。問佢點解轉性，金融A話：「曾先生喺新城財經台節目講過，打高爾夫球傾唔到偈，一齊沖涼之時先至可能傾幾句，於是我老細叫我哋去多啲桑拿，少啲去球場喎！」左丁山為之笑到碌地。不過諗真，九十年代初高球未咁時興之前，的確有好多經紀去富麗華酒店焗桑拿傾偈，特首之言或會令浴室生意增加也。</p></body></html>