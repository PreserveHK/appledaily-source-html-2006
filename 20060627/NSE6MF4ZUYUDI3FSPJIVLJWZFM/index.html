<html><header><meta charset="utf-8"><title>世盃有路捉：西班牙表現對辦贏得</title></header><body><h1>世盃有路捉：西班牙表現對辦贏得</h1><p>巴西喺分組賽嘅表現相當不俗，唔止3戰全勝，仲攻入7球只失1球。巴西嘅整體實力有幾勁，相信唔使我多講大家都知，好多球迷都話朗拿度嘅表現未如理想，不過上場對住日本，佢個人梅開二度，仲平咗世界盃入球最多嘅西德前鋒武勒14球紀錄，只要佢保持住狀態，絕對有力打破埋呢個紀錄。</p><p>朗拿度破紀錄在望</p><p>相反，加納上場2:1擊敗美國，以小組首名出線。事實上，加納能夠贏捷克同美國，晉身16強，其實已經交足晒功課，今場對住5屆世界盃冠軍巴西，輸波亦冇嘢好講，當係吸收經驗，下屆再嚟過囉。<br> 由於16強係淘汰賽性質，巴西今場一定唔會揸流攤。一於博巴西贏兩球以上，揀讓球「主勝」。</p><p>法國表現未如理想</p><p>另一場西班牙對法國，西班牙係4支3戰全勝嘅球隊之一，佢哋喺分組賽嘅表現認真對辦。上場對住沙地阿拉伯刻意收起大部份主力，等佢哋有足夠時間休息備戰今場賽事。<br> 另外，法國喺分組賽嘅演出就未如理想。對住瑞士同南韓只能夠和波收場，幸好上場擊敗多哥，得以晉級。講真以法國現時嘅表現同狀態，要贏西班牙絕對唔易。我寧願信演出穩定嘅西班牙。揀讓球「主勝」。<br> 陳樹鵬（阿鵬）<br> 有線球彩台主持<br> 電郵：sscp_csp@yahoo.com.hk</p></body></html>