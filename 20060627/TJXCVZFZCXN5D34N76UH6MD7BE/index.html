<html><header><meta charset="utf-8"><title>Game事撻：搶先玩PSP影女遊戲　原史奈戀攝之旅</title></header><body><h1>Game事撻：搶先玩PSP影女遊戲　原史奈戀攝之旅</h1><p>近期酷熱指數熱爆錶，係人都想跳入水中清涼一番，尤其係去到沙灘，大量冰淇淋幫你消暑降溫！PSP喺呢個禮拜尾就推出隻《FinderLove》，跟Game內美女同遊南國小島，幫佢影低靚相兼同佢嬉戲，開發商仲一口氣推出3個版本（原史奈、星野亞希、工藤理紗），等機迷有得「揀女」玩！<br><br>記者︰陸俊雄<br>攝影︰林栢鈞</p><p>原史奈檔案</p><p>呢位靚女生於1981年5月22日，喺沖繩出世，身高1米66。98年參加集英社舉辦嘅《TOUNGJUMP周刊》第九回全國女子高中制服美女選拔賽，成功投身藝能界，曾演過《美少女戰士》音樂劇。其後更出現喺《FSpot》寫真集，以比堅尼展示迷人身段，成新一代性感女神。</p><p>又玩又影狂儲相</p><p>呢款PSP遊戲《FinderLove》，主要係玩拍攝靚女相；玩家化身攝影師，本來同攝影隊一齊影原史奈嘅你，喺度假村入面居然發現有另一個原史奈！玩家唔單只要收埋佢，仲會同呢個「假」原史奈影輯健康又性感嘅寫真，兼且朝夕相對㖭！<br> 至於影相嗰陣，識按L、R同圓圈3個掣就夠玩了。小記雖然唔識影相，但好快已經掌握到節奏，準確對焦，同原史奈影寫真嘅難度唔算好大。每次影完後，電腦即時畀Grade，由A到D，甚至完美嘅S級都有。筆者最多拎過A級，原史奈更會獎勵玩家，送多個BounsTime畀你，幫佢影多兩幅大頭靚相，最後仲可以睇番相簿，欣賞自己嘅大作㖭！不過，每次影相時間都好短，影完一次後，要經過多次對話或者玩MiniGames，另一次影相機會先會出現。有時唔識答原史奈嘅問題，激嬲佢就會Miss咗部份影相機會，雖然有小姐脾氣係幾人性化，不過對香港玩家就唔多親切喇，始終日文唔係個個都識嘛。</p><p>大玩制服誘惑</p><p>齋影相咪好悶？咁玩家可以放心，Game入面原史奈會帶大家去唔同地方，仲會換上唔同裝束。例如喺沙灘影相，有時喺海邊、有時會喺石灘，至於泳衣有白色，又有紫色，保證充滿視覺享受。<br> 靚女、陽光與海灘係呢個Game入面出得最多嘅配搭，不過小記最鍾意係影原史奈喺床瞓緊覺嗰幕，當然唔係想玩偷拍Feel啦，只係喜歡捕捉到佢最自然嘅美態啫！其實全隻Game何止喺沙灘同睡房影咁簡單，仲有餐廳、商店、浴室等。講開浴室，因為唔識答問題結果Miss咗，呢幕好似話原史奈只係圍住條大毛巾任影唔嬲！雖然影唔到有啲遺憾，好在佢玩謢士Look、打高爾夫球、以及着DeepV晚裝嗰幕都冇錯過到，總算收穫豐富。</p><p>迷你遊戲勁刁鑽</p><p>影相中途有機會同原史奈玩吓迷你遊戲，不過有啲MiniGame好難玩，例如「考記憶」，先開10張8張相你睇，之後打散佢叫你依次序排番出嚟，難度達9分；其次係「猜啞謎」，佢做動作你估，但答案大多係日文，又係舉晒白旗放棄！<br> 經小記日以繼夜打爆機後，發現有唔少隱藏嘢多咗出嚟。例如23段遊戲中出現過嘅短片、123張原史奈嘅靚相等，會喺爆機段送畀你隨時翻睇。如果你係Fans，咁就真係要畀心機打爆機。</p><p>攝影師讚佢夠真</p><p>有8年影相經驗、專影人物嘅泰利陳試完Game後覺得︰「原史奈所有Motion都做得好好，影嗰吓感覺幾真。不過掛住睇左右圖案對焦按掣，其實唔會睇到原史奈面部表情，對想學影相嘅初哥冇乜幫助，真係純粹打機玩吓就得。」佢仲補充，如果真實情況想喺沙灘影靚女相，最重要留意補光問題。因為身處環境光差大，水面又反光，帶備閃燈比較好。另外Model可以揸住道具，如飛碟、沙灘波之類，影起上嚟自然好得多。</p><p>攝影師Profile︰</p><p>姓名︰泰利陳<br> 資歷︰8年攝影經驗<br> 專長︰人物、婚紗攝影<br> 所屬公司︰經典新娘</p><p>PROFILE</p><p>遊戲類型：迷你遊戲<br> 對應機種：PSP<br> 遊玩人數：1人<br> 開發廠商︰CAPCOM<br> 發售日期：6月29日<br> 行貨售價：$288</p></body></html>