<html><header><meta charset="utf-8"><title>關你車事：OutlanderVSForester　士多老闆試SUV</title></header><body><h1>關你車事：OutlanderVSForester　士多老闆試SUV</h1><p>SUV基本上都以車廂大、坐得舒服又穩陣、多用途作主要賣點，唔同人有唔同需要?今次搵嚟愛潛水的士多老闆測試一下SUV嘅實性，佢哋要求屋企成棚人坐得舒服又安全穩陣，仲要有埋個大尾廂可以作為平時入貨之用。最後，老公話三菱OUTLANDER完全符合以上條件。而老婆就話富士FORESTER正是目標，靈活好玩，四圍去最好。<br>記者：黃婉冰<br>攝影：何家亮<br>Model：Ruby、Va、權、家健</p><p>利生：「車廂夠大，載人、運貨實用，設備夠豪。」</p><p>將2架車並排而泊，好明顯，Outlander高過、闊過Forester，難怪士多老闆同Model阿權、Ruby都揀佢。利生貪其夠「大」，假期載屋企人周圍去，平日充當私人貨車運貨返公司。「我要成日用自己架車運一箱箱貨返公司，呢架車個尾廂夠大，尤其是摺起晒2排座椅，又大又深，可以放好多箱貨，左右又有鋁質橫條用來綁實大箱貨物，簡直可以當佢係小型貨車咁用，最抵死係可以有埋四驅、Sport模式任你揀，踩咩路都得。車廂設備幾齊全又貼身，尾廂有埋軌道設計，上貨落貨無咁辛苦，又有DVDVideo、MP3、WMA，插埋遊戲機，假日車屋企班馬騮出去玩坐長途車都唔怕佢哋悶，FamilyCar係佢，私家貨車又係佢，一車兩用，夠實際。」</p><p>利太：「唔會好大架，睇位易，唔難操控，泊位好容易。」</p><p>男女大不同，尤其是睇車，男人口味同女人好難會取得一致，利生從實用貼身享受出發，老婆利太就以駕駛感同外形來作定斷。「兩架相比，我自己就較鍾意Forester，首先佢個外形唔係太大架，揸起嚟個操控感幾好，佢有速度又夠力水，起步幾夠力，我諗坐滿人都唔怕唔夠力，操控感唔錯，而且佢個車身唔會太長太闊，我坐落去睇位都唔覺難。雖然個尾廂係唔及Outlander咁大，但一樣可以放得晒我哋兩公婆兩大袋潛水用品，佢張皮椅幾好坐，承托力幾好，坐得幾舒服，而且我個仔生得高，前座同後座距離一定要夠，呢架後座空間都唔算細，我諗佢坐落去都唔會頂膝頭。」</p><p>三菱OutlanderSpecification</p><p>引擎：2,359ccV6DOHC<br> 馬力：170ps/6,000rpm<br> 扭力：23.0kg-m/4,100rpm<br> 傳動：6前速自動波<br> 車輛提供：環宇汽車（25200636）<br> 車價：$298,000<br> 月供：$7,295×48期</p><p>SubaruForester2.0XDeluxeSpecification</p><p>引擎：1,994cc直4DOHC<br> 馬力：158ps/6,400rpm<br> 扭力：19.0kgm/3,200rpm<br> 傳動：4前速自動波<br> 車輛提供：MotorImage（25112727）<br> 車價：$219,990<br> 月供：$5,270×48期</p></body></html>