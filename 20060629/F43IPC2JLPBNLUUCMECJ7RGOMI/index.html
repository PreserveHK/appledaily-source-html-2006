<html><header><meta charset="utf-8"><title>歲粵留人　索女都撐</title></header><body><h1>歲粵留人　索女都撐</h1><p>「天若有情天亦老，人間正道是滄桑」，粵劇迷想必有留意桃花源06大製作《後唐滌生劇作50周年紀念》，包括多場的演唱會、足本電影重溫等。以為所謂戲迷，都是年過半百的粵劇阿叔，但原來還有大把後生力撐這本土藝術。</p><p>就講曉瑩，踏台板粉墨登場、於電視台任粵劇節目主持，又在粵劇月刊中撰寫劇評，還要兼顧碩士課程的粵劇研究論文，連消閒也是找母親作伴欣賞粵劇演出。星期一到星期七，「粵」中無休。才22歲，心想必然是老人精──卸下艷抹濃妝，電光石火間真有「叮」一聲的驚艷，索女一名！<br> <br> 記者：梁俊鵬　部份攝影：何家亮、梁俊鵬</p><p>會考後即拜師　每日踢腿400次</p><p>曉瑩初次粉墨登場時年僅18，便擔正與紅豆粵劇團的名丑生張雄平演對手戲，劇目為《活捉張三郎》。次年於《攔馬》再度擔正，女扮男裝大耍功夫。最近又將在新光戲院演出《打金枝》折子戲。對一個新進花旦來說這條粵劇路似是順風順水。但原來曉瑩的母親怕她耽誤學業，一直不批准她學戲，直到16歲那年，曉瑩這份熱情終按捺不住：「會考完第二日，我喊住話要學戲，一經媽媽批准就立即於八和會館鑾輿堂找老師，怕媽媽隨時變卦。」為演出《攔馬》每日踢腿400次，還得次次有力才及格，劇烈的練習令腿腫得發紫，連走路也要媽媽攙扶，卻沒半次聲言放棄，順利演出的背後汗水少不得。<br> <br> 謝曉瑩<br> 年齡：22歲<br> 戲歷：7年</p><p>讀碩士都要研究粵劇</p><p>曉瑩對粵劇的熱愛絕對有迹可尋。由於母親是粵曲愛好者，曉瑩4、5歲開始就接觸林家聲的粵劇，不過是小學生一名，幾乎每天放學都要看一場戲才心息：「有次遲咗入場，就喊到停唔到口，爸爸嬲到趕咗我落車。」港大中文系畢業後，現繼續修讀碩士課程，想當然的主力研究粵劇劇本的文學。「從前的名伶老倌多是紅褲子出身，教育程度不高，我想以年輕演員的角度去發掘粵劇的新意。」作家王貽興看過曉瑩的演出後更立刻邀請她出席電視訪問，大談粵劇世界。從此曉瑩就在舞台與螢光幕兩邊走，後更獲聘於無綫電視，籌備粵劇節目，資料搜集、採訪、撰稿、主持一腳踢。</p><p>拍拖　同你講《紫釵記》</p><p>年輕貌美竟未嘗初戀滋味！事實上屈指一算，星期一至五要上班，星期六要上課，星期日要排練……生活都是粵劇。愛情觀？無法，繼續同你唱戲。「唐滌生的《紫釵記》教我明白古代的愛情也可以那樣前衞。唐滌生將古仔浪漫化咗，我翻查古籍先知道原著講李益與小玉相好後拋棄咗佢，投向條件較好的千金小姐懷抱，現代愛情亦不過如此，人之常情。」既是人之常情，愛粵劇難道便不渴望愛情？答案真替以為行將式微的粵劇界高興，「我有的是青春。」</p><p>反串索旦　女歌男唱</p><p>「當我化咗妝，我就係花旦，我就要唱女聲。」自從於02年「全港學界粵曲比賽」以唱子喉（即女聲）奪冠後，就讀演藝學院的王侯偉（Paris）便立志以成為出色的反串花旦為目標。去年開始更夥拍同有「變性」嗜好的何菁瑋。24歲的Paris與20歲的菁瑋，加上一個學中樂的同學，便膽粗粗自組了一個小劇社，於不少嘉年華中亮相，其招牌作就是《刁蠻公主戇駙馬》。身形高䠷的女拍檔菁瑋反串演文武生當然易被接受。Paris不失男子氣概，反串演出亦曾惹來批評，他為此反駁：「女仔作男性打扮就叫型，男仔着裙就叫乸型？唔好忘記中國京劇四大名旦都係由男性演出。」</p><p>業餘演員　玩出名堂</p><p>當初與十幾個同學柴娃娃湊熱鬧，以學戲為課餘活動的沈鈞堯，猶記得首次演出便要踏足香港大會堂的舞台演京劇《霸王別姬》，飾演美人虞姬，換上粵劇式的演繹。向來以曲藝自豪，第一次要動刀弄槍，難免手足無措。「有啲動作做極唔好，仲好記得做戲時背後有8個士兵要企喺度一齊綵排，咁多對眼睇住我衰咗，真唔好意思。」自此她觀戲於微：「試過練習一個斟酒動作幾個星期，就係希望用冇酒嘅酒壺做到入面真係有酒嘅感覺。」付出沒有白費，是次演出為鈞堯所屬的劇團闖出名堂，劇團更獲邀前往新加坡演出。</p><p>Fans都係後生女</p><p>一個10歲女孩會用利是錢買甚麼？是Blythe還是Barbie？記者眼前數十張的粵曲黑膠碟、半百本粵劇書籍、過百盒的錄音與錄影帶，竟是粵劇發燒友洛瑤嵐由10歲開始收藏了10多年的戰利品，簡直可以開設一所小型戲曲資料中心。原來不只任白找到年輕接班人，連粉絲也有才22歲的。瑤嵐不愛逛商場置裝扮靚，卻對鴨寮街、摩囉街瞭如指掌。翻開抽屜，盡是一堆粵劇名伶白雪仙的剪報與雜誌封面。瑤嵐憶起當年於一展覽看到白雪仙的粵劇劇照，就被其美貌吸引，自此養成每星期流連信和中心的習慣，這個小Fans手上就有多份陳舊至50年代的《蝶影》戲橋（即電影上映時發行的內容介紹小冊子），還有70年代的娛樂新聞剪報。「如果我有一日窮到要死，將我啲家當賣出去都夠我食幾個月啦！」<br> <br> 洛瑤嵐<br> 年齡：22歲<br> 儲歷：12年</p><p>功架大測試　靚女有實際<br>1.倒踢紫金冠</p><p>難度：★★★★★<br> 要點：擴張身體，手向上伸展，腳往後踢，柔軟而有力，最好踢到自己的後尾枕。曉瑩雖不中亦不遠矣。</p><p>2.朝天蹬</p><p>難度：★★★★★<br> 要點：一字記之曰：直。不需用手平衡乃至高境界。曉瑩都做得到，醒！</p><p>3.落腰</p><p>難度：★★★<br> 要點：柔軟似瑜伽，雙手觸及後踭為高手。曉瑩，再畀心機練吓啦。</p><p>老行尊勁睇好<br>文千歲：天賦外貌不用「改造」</p><p>華哥（文千歲）看過曉瑩數年前演出的《活捉張三郎》仍記憶猶新：「單睇佢個扮相已經非常好，令人想親近佢多啲。」粵劇入面正派角色的外形必須有一定要求，例如要眼大有神配上櫻桃小嘴，故此有些五官不夠標致的演員自然需要化妝師的「大改造」。華哥直言曉瑩不需要改造已可登台，並笑言：「最緊要可演繹唔同類型嘅角色，不過丑生就可以豁免。」</p><p>陳劍聲：最緊要有台型</p><p>身為八和會館主席的聲姐曾親身欣賞過曉瑩於《攔馬》的反串演出，大讚新人之中以她的功底較好，乃可造之材。聲姐提到若果要親自收生，對方一定要身段夠高、體形要好，在台上演出才夠台型，當然唱、做、唸、打的功夫亦不可或缺，曉瑩絕對合格有餘。</p></body></html>