<html><header><meta charset="utf-8"><title>BlackBerry成功收身　攝入OL衫袋</title></header><body><h1>BlackBerry成功收身　攝入OL衫袋</h1><p>今日做模特兒嘅阿Anne，除咗兼職做Model，其實仲有份寫字樓工返緊。「嘩！經常行行吓街，老闆突然要我CheckMail回覆啲客，多得部PDAPhone咋，唔係就一腳踢囉！」但係牛龜咁大部只可放入手袋，始終唔方便。試過BlackBerry最新嘅7130g後，即大讚纖巧唔墜手，最緊要電郵功能冇刪減。阿Anne仲抵死咁話：「攝部手機落西裝袋，好有女強人Feel！」<br>記者：陳國輝<br>攝影：陳偉強<br>ImageGirl：Anne</p><p>睇個款，起初仲以為BlackBerry呢部新型號7130g，重量100g多啲已經內置咗QWERTYKeyboard，用嚟收發Email可謂輕鬆到極。阿Anne話，平時CheckEmail唔算多，通常到老闆急Call先會用，不過試玩過7130g之後，又有另一番見解。「工作上梗係用Email為主，不過佢機仔咁細，我諗住當埋《MSN》、《ICQ》咁用，得閒就同朋友Chat吓，唔使俾班Friend再嘈我夜晚先Online！」</p><p>SureType鍵盤好有Feel</p><p>阿Anne一直用開嘅PDAPhone，全靠Stylus手寫Email回覆，但係當小記提到點解唔用QWERTY鍵盤嗰陣，佢即耍手擰頭，唔係嫌呢類手機過份大部，就係按鍵多而複雜。初試改良後嘅SureType鍵盤，佢即讚好Feel好多！「QWERTY加埋成30粒掣，淨係睇住嚟打已經夠辛苦；我覺得SureType好處係1個鍵已包含2個字母，設計簡單啲；打Email嗰陣，仲發現手機內置咗認知功能，當輸入1個字母佢就出現聯想字，唔使全部打晒，勁快捷；而且佢有學習功能，識得記低我經常用嘅生字，玩落梗份外有Feel啦！」</p><p>單手輕鬆玩EDGE</p><p>繼8700以後，7130g即成為第2款支援EDGE技術嘅BB手機。講到底，8700始終支援QWERTY鍵盤，除咗體形稍為輸蝕，上網亦冇咁方便；7130g就好唔同，商務機當中已相當纖巧，配搭埋SureType技術，單手已可輕鬆上網。同時，機側類似索愛記嘅JoyDial按鈕，用家只須單指即可當操作選單工作，夠晒方便。不過，阿Anne似乎唔多認同。「平時進入Menu，其實同5方向掣冇乜分別，不過，我經常拎住部手機玩JavaGame，如果唔用方向掣去操作，感覺始終冇咁爽，尤其是玩動作遊戲就更加明顯㖭！」</p><p>小知識</p><p>QWERTY其實係取自鍵盤左上方首6個英文字母，係電腦Keyboard規格咁解。支援QWERTY嘅手機都唔少，主要以PDAPhone為主，不過，大多數人嫌呢類機款體形太大，唔夠靚仔，所以通常被商務用家採納。</p><p>PROFILE</p><p>處理器：IntelXScale312MHzprocessor<br> 記憶體：64MB	制式：GSM四頻<br> 體積：114.5×56×18.4mm<br> 重量：120g<br> 主要功能：SureType鍵盤技術、EDGE、藍芽v2.0、MP3鈴聲、智能感光屏幕、瀏覽網頁、BlackBerryInternetService<br> 查詢：1010（29881010）</p><p>BB軟件逐隻試</p><p>咪以為BB7130g僅支援商務分唇，咁諗就大錯特錯，以下會介紹幾款專用軟件，內容既實用，亦有娛樂性！</p><p>《WorldMate》專攻外遊</p><p>無論到外地玩抑或公幹，對於當地天氣、貨幣滙率、時差以及旅遊資訊等當然唔少得，咁啱呢套軟件仲提供機票以及酒店等計算工具，啱晒自由行人士。<br> www.mobimate.com/blackberry</p><p>《IM+》即時傳譯</p><p>一款結合晒《MSN》、《YM》、《ICQ》等嘅即時聊天工具，最抵死係裏面仲提供多國語言繙譯器，成句就咁繙譯，好易用，靠佢結識外國朋友最啱。<br> www.shapeservices.com/eng/im/blackberry</p><p>《TexasHold'emKing2》對戰鋤牌</p><p>愈嚟愈多手機遊戲支援無線對戰，連BlackBerry都唔例外，玩者可選擇與Online對手一較高下，總好過對住電腦咁悶，娛樂性豐富好多。<br> www.handango.com/blackberry</p><p>《Germany2006》即睇賽果</p><p>趁世界盃剛剛打入8強，呢套軟件提供即時賽果比數，仲可以回顧前面每一隊嘅比賽，當正資料嚟參考，相信可幫助一班投注人士。<br> www.handango.com/blackberry</p></body></html>