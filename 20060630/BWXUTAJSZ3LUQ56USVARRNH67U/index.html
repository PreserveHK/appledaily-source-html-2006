<html><header><meta charset="utf-8"><title>中環在線：莎莎有個催眠師</title></header><body><h1>中環在線：莎莎有個催眠師</h1><p>莎莎國際噚日公布全年業績，老闆郭少明，孖住Set晒頭化行妝嘅老婆羅桂珍到場，照常理，呢啲場合，最搶鏡嘅一係大老細，一係老闆娘，但今勻就出乎意料之外，竟然係佢哋位首席財務總監兼執董陸楷成為焦點，點解？因為佢搞到老闆瞓着，郭太「放蚊」，連唔少在場人士都昏昏欲睡！<br> 一開波，主席郭少明先上台簡報生意狀況，跟手就讓畀陸楷，由佢講吓公司盤數同前景，點知佢一講就半粒鐘，語調又鬼咁溫柔，加上燈光昏暗，坐頭排同尾排嘅三個哥哥仔率先被睡魔急Call，郭主席守到中段，亦終於忍唔住瞌着咗。<br> 照計前晚世界盃休戰，唔使捱眼瞓。咁郭主席瞌咗一陣就好快醒，唔知係咪怕自己再瞓過，所以不斷摸鼻、郁身、飲水嚟抖擻精神，而全場齋坐冇出聲嘅郭太，雖則冇瞌着，但就係咁放蚊。</p><p>陸楷由Tom仔過檔</p><p>呢位功力咁勁嘅陸楷，現年50歲，會計師出身，係利孝和夫人（陸雁群）嘅親姪，之前由Tom仔過檔到莎莎。喺03年7月佢曾經被賊人潛入屋行劫，好彩只係破財，人就冇受傷。佢𠵱家幫郭生郭太睇實盤數，係莎莎重臣。<br> 李華華</p><p>讀者如有任何意見或報料，歡迎發送電郵至LiWaWa@AppleDaily.com。</p></body></html>