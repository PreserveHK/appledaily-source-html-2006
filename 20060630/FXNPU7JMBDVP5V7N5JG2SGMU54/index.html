<html><header><meta charset="utf-8"><title>永恒國情 - 左丁山</title></header><body><h1>永恒國情 - 左丁山</h1><p>公關G到上海工作，不經不覺已有兩年。上星期回港唞氣，請左丁山食飯，問吓最新香港情況。左丁山吹牛完畢，問公關G在上海嘅工作情況。公關G諗咗一陣，話：「好難同香港比較，過咗兩年，我已經適應晒，覺得香港人就快邊緣化──如果我哋唔跟隨上邊工作習慣嘅話。」何謂邊緣化？有乜新定義？<br>公關G說：「香港係唯一嘅中國城市，居然仲學人講吓獨立意見，嚴格遵守利益衝突戒條嘅，直情與中國格格不入，仲唔係邊緣化？香港人仲唔學習國情嘅話，中國企業會唔侵我哋玩！」公關G初到上海，跟老闆去見大客戶，幫客戶搞IR（InvestorsRelationship），第一件事就係安排記者訪問，即刻學曉咗要派利是畀記者。之後佢懶叻，請唔受利是嘅香港記者到上海訪問客戶嘅CEO，訪問做得好好，但之後就弊嘞，香港記者返咗香港之後，發表報道，內有一兩句「不敬之處」，CEO大怒，捉公關G問罪：「乜做公關你咁唔專業㗎，唔事先叫記者畀篇稿審閱，然後畀我睇過先至刊登嘅？香港記者冇大冇細，以後唔好再搵佢哋！」</p><p>公關G聽到幾乎想喊，又畀自己老闆教訓一頓：「你要學習國情至得！」一學兩年，公關G乜都慣晒咯，𠵱家覺得香港啲記者認真麻煩，成日話要訪問，但係唔肯預先講定會問乜嘢問題，就係講咗，見到客戶竟然夠膽爆肚問其他客戶唔鍾意嘅嘢。<br> 此外，內地老細管理得好細緻，做記者會或其他function，張run-down要逐五分鐘寫明會發生乜嘢事，例如三點鐘人客到，三點零五分領導人到，三點十分主席上台致辭，寫得咁詳細，偶有輕微阻滯，份時間表就會唔準確，老細又話公關G唔夠專業。不過，公關G覺得最難捱嘅一句，就係一位大民企老闆讚公關G：「香港女人之中，你都算係冇咁醜樣嘅一個！」咁都頂得順，可以升仙啦啩？公關G歎曰：「本來係嘅，但最近得知，我哋後台大老闆會到北京升官。新人上台，多數會郁晒我哋。一朝天子一朝臣，係永恒嘅國情！」</p></body></html>