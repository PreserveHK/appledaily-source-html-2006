<html><header><meta charset="utf-8"><title>701收料站：中新勁升有玄機</title></header><body><h1>701收料站：中新勁升有玄機</h1><p>昨日期指結算，大市被推高122點，雖然睇嚟走勢唔錯，但經紀黃話有半年結因素在內，唔敢睇得太好。<br> 另外，大陸頻頻出招調控房地產市場，內地房產股近期一直冇起色。不過，中新集團（563）剛公布向大股東以8.45億元收購天津地產發展項目，昨日復牌股價勁升39.22％，收0.71元，成交股數8322萬股，金額5437.8萬元，表現相當矚目。<br> 今次交易，中新以每股0.68元，向大股東發行新股支付，睇落較停牌前市價0.51元，有溢價33.33％，似乎對公司好着數。<br> 不過，經紀黃叫小初睇真啲張股價圖，原來中新停牌前一段日子，由0.90元水平一路插落嚟，最低見過0.495元，所以今次以每股0.68元印公仔紙畀大股東，係平定係貴，認真係見仁見智，加上中新昨日復牌，股價勁升近4成高過配股價，唔知邊個着數呢？<br> 慕容小初</p></body></html>