<html><header><meta charset="utf-8"><title>任志剛教大家冷知識</title></header><body><h1>任志剛教大家冷知識</h1><p>自去年7月人民幣升值及滙改以來，金管局總裁任志剛作為「解讀」人民幣政策嘅「離岸」代言人，角色鮮明，噚日政協主席賈慶林前腳飛走，任總下晝即call齊記者，解讀中央研究進一步開放本港人民幣業務，涉及嘅種種技術問題，以證明佢緊貼內地脈搏。華華估唔到，人民幣加息幅度咁冷嘅知識，佢都一樣解到碼。<br> 又喺喎，人行每次調整息率，都揀27點子而唔係一般央行慣用嘅25點子（即0.25厘），好似最近上調貸款利率同五年期按揭貸款利率，都係27。任總解釋，原來祖國計算利息，訂明一年是360日而非365日，每月則設定為30日。<br> 為咗避免計算每日利率時，因為條數「除唔盡」而出現循環小數，或者要四捨五入咁麻煩，所以喺訂定年利率變化幅度時，必須可以俾360整除，而又基於喺數學原則上，任何數字都可以俾40呢個數整除，咁只要個年利率可以被9整除（360除40）就掂啦。人行咁微細嘅舉動，都被任總知道，代言人身份誰可取替？</p></body></html>