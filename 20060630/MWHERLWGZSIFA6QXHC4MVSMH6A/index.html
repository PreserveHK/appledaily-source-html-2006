<html><header><meta charset="utf-8"><title>金手指：互聯網供應商自取滅亡</title></header><body><h1>金手指：互聯網供應商自取滅亡</h1><p>呢期花旗國國會吹緊最大嘅風，係關於一個叫做「NetNeutrality」（互聯網中立性）嘅概念。「NetNeutrality」呢樣嘢究竟係乜？其實係好簡單嘅嘢，就係花旗國嘅互聯網供應商，要不偏不倚咁將互聯網上面嘅訊息傳達。即係話，你喺花旗國上網嘅時候，無論去邊個網站，如果下載嘅嘢係同一大小，都應該一樣速度。大家可能會問：「上網就係咁㗎啦，有乜嘢咁特別？點解突然間花旗國國會，會傾NetNeutrality呢樣嘢？」<br> 其實，又係啲做緊互聯網供應商，不過成日都想掠水嘅古老化石電話公司眼紅兼作怪。佢哋話投資咗好多錢去興建「高速度」嘅網絡系統，即係話用咗好多錢去鋪固網、起發射站等，不過就睇住啲好似google、yahoo、skype等乳臭未亁嘅互聯網公司賺大錢，所以就希望收「過路費」。啲電話公司想將互聯網網站分開兩個級別，第一個級別就係「有畀錢啲電話公司」嘅網站，第二個級別就係「冇畀錢啲電話公司」嘅網站。<br> 大家可能會問：「啲網站如果冇畀錢咁又會點？」如果個網站冇畀錢，當有人想上你個網站嘅時候，啲電話公司就會拖慢你嘅網站傳送速度，甚至會慢到啲人上唔到你個網站。咁花旗國國會傾NetNeutrality呢樣嘢，就係唔想見到網站被分級。</p><p>電話公司想時光倒流</p><p>大家又唔好覺得奇怪，啲古老化石電話公司想將互聯網網站分級。因為世界各地嘅電話公司話事人，都想搵用戶笨。唔使講到花旗國咁遠，淨係我哋特區以前嘅電話公司，都有大把搵用戶笨嘅例子，例如以前，如果你要用傳真機，電話公司就會要你用一條貴好多嘅「傳真線」。佢哋首先就同大家講話「傳真線」同埋「電話線」有分別，跟住被傳媒踢爆之後就張牙舞爪，話要控告用電話線來傳真嘅人，將同一樣嘅「線」分級──掠水。<br> 今時今日，花旗國有好多人都同孫柏文一樣，對互聯網統治世界有無比嘅信心，覺得所有聽得、睇得嘅嘢都會喺互聯網上面。亦覺得互聯網令到資訊發放「人人做得」，畀好多以前冇機會發表文章、短片、音樂嘅人，一個機會同大家分享佢哋嘅作品。所以呢啲同我志同道合嘅花旗國人，都唔希望電話公司將互聯網網站分級，非常支持NetNeutrality呢個概念，其中一個最高姿態支持NetNeutrality嘅人，就係有份發明互聯網嘅VintSerf。我相信你哋作為《金手指》嘅fan屎，都係好相信互聯網統治世界嘅論調，都可能好有興趣支持NetNeutrality呢個概念，好怕電話公司將網站分級去搵笨。</p><p>冇人用手機上網嘅教訓</p><p>首先，大家唔使驚，其實互聯網網站一早已經被分級。大家可能會問：「有咩？好似冇啊。」以前，好多流動電話供應商，都只會供應「有畀錢」嘅網站去你嘅手提電話。分分鐘仲要啲用戶每上一個網站，就要畀錢。結果係點？就係冇人用流動電話上網。因為互聯網供應商提供嘅服務，係愈多內容就愈有用，如果互聯網供應商將用戶可以上到嘅網站數目有限制，供應商提供嘅服務亦都冇用，大家自然就會搵其他方法上網。大不了就用其他嘅互聯網供應商。<br> 所以，我都要警告我哋特區啲古老化石電話公司，千祈唔好將網站分級。因為我知道我哋特區啲古老化石電話公司裏面嘅高層，一定諗過用呢條屎橋去搵笨，到時一旦將網站分級，用戶就會離開，佢哋又會再一次倒自己米。<br> 孫柏文</p></body></html>