<html><header><meta charset="utf-8"><title>抵食舖：$10隻生蠔$2隻翡翠螺　抵！</title></header><body><h1>抵食舖：$10隻生蠔$2隻翡翠螺　抵！</h1><p>記得第一次食生蠔嘅感覺係︰「想嘔！」何解？因為唔新鮮。自從試過即開即食嘅生蠔後，從此唔鮮唔食。今次見某火鍋店賣大包推出$10隻生蠔，心好猶豫……唔，平嘢無好嘢喎？入口試試，肉嫩到痹鮮甜多汁，試埋$2隻翡翠螺，只可以用一個字形容，抵到爛呀！<br><br>記者︰方綺君<br>攝影︰林栢鈞<br>模特兒︰Ellen&amp;Lion（Salvador）</p><p>每人限叫1隻</p><p>無花無假，生蠔確係每隻$10！新開業嘅「豪苑」主打火鍋，亦有新鮮生蠔和活魚刺身供應。老闆Danny話：「我間舖通常有澳洲Tasmanian、SmokyBay、CoffinBay、加拿大Malpeque、愛爾蘭IrishRock等等十幾款生蠔供應，不過我唔係見蠔就入，好似呢期啲SmokyBay來貨唔係咁靚，我決定唔入貨住，因為嚟得九龍城食嘢嘅人一定識食之人，啲貨質素差啲，實俾人詐型，無謂整衰自己個朵吖。」所以今次益街坊，只選澳洲Tasmanian同CoffinBay，另賣大包每隻$2肥大肉爽翡翠螺，生蠔及翡翠螺每人限叫1隻，優惠只做一星期（即日至7月6日），要食就要快。</p><p>手釣海魚做湯底</p><p>「豪苑」店子細細，但湯底選擇多，N咁多款湯底之中，最有睇頭係城寨海底老虎魚鍋。老虎魚人手逐條釣，價錢比一般養魚貴，不過又比市面其他火鍋店出售嘅手釣魚平喎，點解？原因得一個──朋友關係。店中負責魚生和刺身嘅阿麒係釣魚發燒友，定時定候就同朋友出海釣大魚：「透過朋友介紹識到Danny，我鍾意釣魚，佢賣魚，一拍即合就係咁簡單，𠵱家我每次釣到乜嘢魚，都會第一時間畀Danny揀，所以我敢保證，客人食到嘅，一定係第一手最靚嘅手釣魚。」</p><p>靚湯底<br><br>城寨海底老虎魚鍋$198</p><p>奶白色湯底用鮮魚熬4小時，加入腐竹、冬菇、老虎魚等等，用料豐富，即釣老虎魚肉質嫩滑，唔做湯底都可以當湯飲，甜到漏。</p><p>潮式木棉魚湯$58</p><p>同樣係鮮魚湯底，加手釣木棉魚、木瓜和番茄等材料熬製而成，鮮甜清新得如屋企阿媽煲嘅魚湯，飲多兩啖都唔覺膩。</p><p>潮式清湯蘿蔔坑腩煲$68</p><p>無骨坑腩即係牛隻近肋骨位置嘅肉，啖啖肉所以肥膏比較少，做火鍋湯底就唔怕油膩唔健康啦！</p><p>正海鮮<br><br>奄仔蟹每両$9花甲王例牌$48</p><p>Danny話︰「呢排啲流浮山海奄仔蟹好靚，細細隻肉質鮮甜；花甲王都唔差，愈大隻用嚟打邊爐愈正。」</p><p>活魚刺身$118起</p><p>海黑鱲即叫即切，上枱嗰陣條魚仲識郁，好似好殘忍，不過肉質又真係好新鮮，簡直拍得住高檔貨。</p><p>好味配料<br><br>手切金錢𦟌$58/例</p><p>即叫即切，細細塊放入湯灼一灼就好上水，入口超彈牙，淥太耐反而會變得太韌太嚡，盞嘥料。</p><p>手切肥牛$98/例$148/大</p><p>火鍋主角肥牛，師傅切得薄身，又好一灼即食得。雪花分布平均嘅肥牛，紅彤彤唔止視覺一流，牛味仲非常濃郁。</p><p>搵食攻略</p><p>豪苑海鮮火鍋（23836328）<br> 地址︰九龍城龍崗道57號地下<br> 營業時間︰6:00pm-3:00am<br> 座位︰約40個，設大電視提供世界盃直播。<br> 人均消費︰$70-$80<br> 最好賣︰頂級手切肥牛，湯底以城寨海底老虎魚鍋及潮式清湯蘿蔔坑腩煲最多捧場客</p></body></html>