<html><header><meta charset="utf-8"><title>股海實戰錄：世盃小休股市旺</title></header><body><h1>股海實戰錄：世盃小休股市旺</h1><p>經過19日捱更抵夜睇世界盃，周三晚終於有覺好瞓，噚日上到股票行明顯多咗人，似乎有唔少股民趁世界盃小休兩日期間入市炒番轉。<br> 事實上，外圍美日股市及時反彈，亦令昨日散戶入市信心增加，恒指在期指結算日回升122點，收15865，成交增加至近279億元，可說升勢有成交配合。<br> 雖然全球主要股市皆在聯儲局議息前回升，照計唔會有咁多人睇錯，但大市技術未確認突破，趙飛雲寧願保守啲，等睇埋議息結果及聲明後才決定是否大舉出擊，而倉內的太A（019）跟貼大市升勢，昨收79元，升0.85元。<br> 恒指服務公司今日會宣布新的恒指計算方式，市場一般預期恒指會改用流通市值計算的方法，並可能為單一股票佔恒指比重設定上限，假如上限是設於15%，則對滙控（005）及中移動（941）最不利，前者會由現時約佔恒指28.2%的比重降至15%，而後者將由16.8%降至9.8%，而長實（001）、和黃（013）及新地（016）等則受惠，增加2-1%。</p><p>大誠4日升137%</p><p>大市雖無突破，但個別股仔相當醒神，例如創業板股大誠電訊（8003），本周4個交易日共升137%，而且日日幾千萬股成交。<br> 趙飛雲八卦，間大行老友有乜高見。佢話大誠係第3隻掛牌創業板股，但一直唔爭氣，年年蝕錢，都係時候諗吓計。市場傳聞公司有意賣殼，並會注入頗有潛力之內地短訊業務。<br> 大誠月初曾配售約5600萬股，據講已盡入強者手中。不過老友提醒趙飛雲，配售價只係0.105元，隻股昨收0.335元，接貨者賬面勁賺逾2倍，短線回吐壓力非輕，散戶即使想玩，都係等調整至諗。<br> 趙飛雲</p></body></html>