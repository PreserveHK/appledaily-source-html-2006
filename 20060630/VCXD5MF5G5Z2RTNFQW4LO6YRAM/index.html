<html><header><meta charset="utf-8"><title>巴西唔贏法國　呂志和賠</title></header><body><h1>巴西唔贏法國　呂志和賠</h1><p>新賭王呂志和噚日同好多本地大孖沙一樣，晨早就要去面聖，同政協主席賈慶林會面。之後佢老人家又要由灣仔會議展覽中心趕去金鐘，出席旗下銀河娛樂嘅股東周年大會。<br> 雖然一個早上做咁多嘢，但對呂志和嚟講應該好濕碎，皆因佢回答記者嘅尖銳提問時仍然輕鬆自如大耍太極。好似有個行家問佢，銀河娛樂嚟緊要用差唔多80億投資起新賭場，但年報話銀河手頭現金得60億左近，欠成廿億銀。呂志和第一句就讚自己間公司透明度高，又話嗰個記者數口精，跟手就話旗下間五星級星際酒店就快開幕，到時唔憂冇水，「20億算得係乜嘢錢吖！」</p><p>捧德國冇失威</p><p>好記性嘅讀者應該記得，世界盃開幕前，呂志和曾經講過，今屆捧硬德國，結果不負佢所望，德國入八強，呂志和噚日繼續睇好德國捧盃，既然呂賭王咁有眼光，嚟緊巴西對法國呢場大戰佢又睇好邊隊呢？呂志和好有信心話「梗係巴西啦！」仲叫記者買巴西，「總之輸咗入我數！」果然有賭王風範。</p></body></html>