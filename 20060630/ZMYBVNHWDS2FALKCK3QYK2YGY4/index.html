<html><header><meta charset="utf-8"><title>預埋特首打正選 - 陳也</title></header><body><h1>預埋特首打正選 - 陳也</h1><p>陳太決定七一上街，曾蔭權已被事先知會，有大把時間做兩手準備。最厲害的反擊，莫過於出奇制勝，令人措手不及，明日在適當的時間地點，在遊行團隊中，快速閃電式現身。<br>陳太上街，不是專利，曾特首一樣可以遊街河，爭取放下身段的良機，打破親疏有別的枷鎖，出其不意，與民同路，狙擊陳太和泛民主派，搶民陣風頭，話都冇咁易。遊行路線從銅鑼灣到灣仔，有唔少牛腩麵檔，曾蔭權精選幫襯一兩間，買埋外賣畀老婆和兩個仔，拎實兩個環保袋，腳踏涼鞋，成個住家男人咁款，跟陳太的闊太look大異其趣，搶鏡程度不相伯仲。</p><p>屬於遊行稀客的曾蔭權，全程蓮子蓉，一律以笑容回應記者提問。雖然請傳媒食檸檬，對市民街坊則來者不拒，握手合照，公關做到足，甚至應景分析一下八強形勢，探聽一下波盤行情。一輪擾攘後，施施然行返座駕，絞低玻璃窗，向遊行市民揮手道別。<br> 到底曾公現身，有何玄機，時事評論員縱橫議論，各自發揮。特首辦不發官方回應，只道此是特首的假期私人活動，四両撥千斤，曾特首上街的謎團，由得眾說紛紜好了。<br> 波是圓的，曾特首和陳四萬同場試腳，誰人識走位，誰的技法揮灑自如，球迷一眼睇穿，很難扮嘢。明日的維園足球場，出場名單中已經有唔少靚腳，正選預埋曾特首一份，市民做大後備都唔會計較。</p></body></html>