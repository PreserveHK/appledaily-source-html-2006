<html><header><meta charset="utf-8"><title>熱鬧旺角：西洋菜街挑戰花式足球嚟喇！</title></header><body><h1>熱鬧旺角：西洋菜街挑戰花式足球嚟喇！</h1><p>地點：旺角行人專用區<br>時間：晚上七時半<br>人物：法國著名足球表演者IyaTraore<br>事件：Iya用右腳腳腕扣實足球，即時做一個倒立動作，唔使2分鐘的時間，就已成為近百途人的焦點。Iya一連串的足球花式獻技令途人看得目瞪口呆，又呼叫又拍掌，連在行人路兩旁的寬頻推銷員都拋下工作加入圍觀人群。<br>結論：話你知，呢2個禮拜我哋有眼福，可以睇晒2名世界花式足球頂尖高手的表演，一位就是上述來自法國的Iya，而另一位下星期到港，就係來自韓國的「DHL速遞員」Mr.Woo，最遺憾係睇唔到2位高手同場過招！	<br>記者：黃藹瑩<br>攝影：周旭文<br>部份Mr.Woo圖片由屯門市廣場提供</p><p>足球雜技王小檔案</p><p>姓名：IyaTraore<br> 身高：165cm<br> 體重：65kg<br> 國籍：法國人（原籍畿內亞人）<br> 強項：<br> 靈活的控球技術融會於雜技之中<br> 以腳腕把足球鎖上，再做出各種高難度花式表演<br> 自創以腿控球打圈的花式動作IyaCircle<br> 威水史：<br> 健力士世界紀錄保持者「一分鐘控球打圈63次」<br> 擔任法國運動品牌「Airness」的代言人<br> 可瀏覽網址：<br> http：//www.iyatraore.com/iya_video.php?nom=75</p><p>愈玩愈High!吸引人群3絕招</p><p>本來在法國都有在街頭喪表演的Iya，一落機就畀我哋捉咗來全港最旺的行人專用區（西洋菜南街）表演，不過佢絕對冇唔慣，而且人愈來愈多的時候反而更High，直頭玩到唔捨得停。表演前的首要任務當然係引人注意，Iya呢3招一出，2分鐘唔使就已經企滿圍觀途人！</p><p>愉園業仔旺角街頭大挑戰</p><p>明知2位世界花式足球高手都會喺7月來港，可惜到埗時間卻相差1個星期，搞到我哋無緣一睹二人的較量，實在可惜。今次找來愉園的年輕靚仔球員李圳業來挑戰早一步到港的Iya，業仔除咗識踢波，仲略懂用足球玩幾下花式，不過遇着專業花式高手Iya，即時被比下去，幸而旺角街頭的圍觀途人都好欣賞佢的勇氣，掌聲鼓勵最實際。</p><p>嚇親細路事件簿</p><p>Iya見周圍的途人睇得興高采烈，梗係希望佢哋一齊玩啦，於是即時搵個小朋友出來試玩；俾國際級的花式足球員睇中當然有運行，不過小朋友未接觸過黑人，一副受驚表情，唔多想玩，但又唔可以當場拒絕咁失威，最後……咪成功囉！</p><p>街坊：極度讚歎！</p><p>想睇佢現場表演？</p><p>「IyaOnlyStyle為世界盃超級隊伍終極打氣」<br> 時間：2006年7月1日至7月2日<br> 地點：旺角新世紀廣場1樓星際廳<br> 查詢電話：23970790</p><p>未夠喉？DHL速遞員下周來港表演！</p><p>Iya年方20，咁好波點解唔踢傳統英式足球，原來佢踢過巴黎聖日耳門！見過細哨！而同樣是玩花式足球的「DHL速遞員」Mr.Woo，亦會於下周來港。我哋分別同兩位花式足球大師做咗個訪問，速睇！</p><p>I：IyaW：Mr.Woo<br> <br> 問：你為何會選擇成為花式足球的表演者（FootballFreestyler）？<br> I：	我本來是效力法國球會ParisSaintGerman（巴黎聖日耳門），不過覺得自己都是較喜愛Freestyle的足球，所以退會專注發展花式足球。<br> W：	我很喜愛足球這種運動，不過踢足球沒有玩花式足球咁親民，我最高興的還是可以透過足球使周圍的人感受到快樂同和諧。<br> <br> 問：你的喜愛的球員是誰？今屆世界最想哪隊得到冠軍？<br> I：我最鍾意朗拿甸奴，之前效力PSG的時候曾經見過佢，佢好欣賞我的花式足球，而且仲畀咗好多意見我。至於冠軍，我都係最想德國得到，佢哋今年好有鬥心，我好欣賞。<br> W：	我最喜愛的球員一定係馬勒當拿，佢最啟發到我玩花式足球。至於另一個就係朗拿甸奴，佢腳法好，巴西贏的機會好大，不過我係韓國人，當場最想韓國會贏啦。<br> <br> 問：最難忘的表演是何時？<br> I：今次是我第1次來香港表演，所以這次我相信都會是好難忘的。（好識講嘢喎！）上兩星期世界盃分組賽法國對瑞士開場前，我就擔任了表演嘉賓，當時的氣氛實在令人難忘。<br> W：	02年日韓世界盃決賽周時擔任表演嘉賓，在自己的國家，感覺更強烈。而另外一次就是在球王比利50歲的生日Party上做表演嘉賓，能夠喺偶像面前表演真係好激動。</p><p>DHL速遞員小檔案</p><p>姓名：HeeYeungWoo（Mr.Woo）<br> 國籍：韓國<br> 強項：用頭頂球<br> 威水史：<br> 健力士世界紀錄保持者「連續頂球5小時6分30秒」<br> 曾與朗拿甸奴為運動品牌Nike拍廣告，最近更以DHL的廣告而為香港人熟悉。<br> 連續四屆擔任世界盃的表演嘉賓</p><p>想睇Mr.Woo表演？</p><p>Mr.Woo王者球技Show<br> 時間：2006年7月8日至7月9日<br> 地點：屯門市廣場1期1樓中央廣場<br> 查詢電話：24507767</p></body></html>