<html><header><meta charset="utf-8"><title>彭Blog：中場休息宜搞新意思</title></header><body><h1>彭Blog：中場休息宜搞新意思</h1><p>每場球賽完上半場之後，都會有15分鐘break，畀班球員入去更衣室休息，兼且教練可以同埋班球員研究下半場戰術。趁呢段時間，現場球迷可以排隊去廁所，家庭觀眾亦把握時間，走入廚房泡番個杯麵醫肚。呢15分鐘就成為大家所謂「去廁所位」。</p><p>啦啦隊助興派用場</p><p>不過唔係人人都會離開座位買嘢食或者去廁所，所以大會都好應該照顧呢班球迷。我認為佢哋可以仿效美國NBA咁，趁半場休息嗰陣，請番幾隊青春活潑嘅啦啦隊助興，喺球場上面跳跳舞擘吓大腿；咁樣可以為班男球迷帶來視覺上享受，相信佢哋一定會舉腳贊成，而且亦可以將現場熱鬧沸騰氣氛延續到下半場。<br> 不過我驚班球員見到呢班青春少艾出場，個個都唔肯返入更衣室，要同班觀眾一齊欣賞佢哋表演咋。<br> 彭浩翔<br> 電影導演</p></body></html>