<html><header><meta charset="utf-8"><title>四餸一湯：X-Japan超級Fans　炒飯High過夾Band</title></header><body><h1>四餸一湯：X-Japan超級Fans　炒飯High過夾Band</h1><p>Feddy係X-Japan超級Fans！急急上網惡補資料，原來X-Japan係日本80年代紅極一時重金屬樂隊。Feddy最鍾意紅髮結他手Hide，而Hide最拿手的除咗結他同炒飯，成隊Band友最鍾意摸住酒杯底，食住佢啲炒飯；Feddy要學足偶像，結他、煮飯一樣咁了得；點知一煮上癮，「煮飯同打Band一樣，首要味道要夾，加啲別出心裁，好似菠菜汁炒飯、午餐肉煎米餅，嗰種自編自導自演嘅自由，真係High過夾Band！」<br><br>記者︰劉昱蘭　<br>攝影︰陳盛臣<br>示範︰屯門讀者Feddy</p><p>香煎米餅　自製飯tastic</p><p>價錢︰$7/4人<br> 需時︰15分鐘<br> <br> Feddy食飯食到悶悶哋，有時鍾意煎米餅搞吓新意思，佢揀咗馬蹄同午餐肉做餡，午餐肉已鹹鹹哋，連醃材料時間都慳番，米餅香脆馬蹄爽口，簡直飯tastic。</p><p>材料</p><p>米2杯、馬蹄5粒、午餐肉半罐<br> <br> 馬蹄$4/磅（a）<br> 午餐肉$7.2/198克（b）</p><p>簡易法</p><p>1.馬蹄及午餐肉切粒，米煲成飯；<br> <br> 2.煮熟的飯用刀剁碎起黏性，壓成米餅狀，中間夾上馬蹄及午餐肉，用慢火煎至兩面金黃。</p><p>貼士：</p><p>想米餅容易成形，煲飯時要落多啲水。</p><p>碧綠炒飯　菠菜汁整色整水</p><p>價錢︰$18/5人<br> 需時︰15分鐘<br> <br> Feddy話唔明，炒飯點解唔係白色就係「豉油色」，所以佢特別諗出以菠菜汁將啲飯，好似佢把頭髮咁染色，一出嚟賣相已經超型！加上味道唔重，但略帶香味，真係幾過癮吓；佢班Band友首次試食，有讚冇彈，但份量就話唔多夠，入廚房一睇，原來佢哋只不過食咗半碟，仲有半碟……跌晒喺爐邊。</p><p>材料</p><p>菠菜葉約100克、蘑菇1罐、紅蘿蔔半條、米3杯、松子仁1湯匙、蛋1個、鹽1/4茶匙、雞粉1/4茶匙、胡椒粉1/4茶匙<br> <br> 菠菜$6/斤（a）<br> 罐頭蘑菇$11.2/400克（b）<br> 紅蘿蔔$3.6/100克（c）</p><p>簡易法</p><p>1.煲飯，菠菜葉和蛋放入果汁機打成泥漿，松子仁以冷油慢火炸至金黃色，蘑菇和紅蘿蔔切丁及汆水；<br> <br> 2.將飯及菠菜蛋漿拌勻後，落油起鑊炒飯及蘑菇、蘿蔔，最後放鹽、雞粉及胡椒粉，炒至乾身。</p><p>貼士︰</p><p>準備其他材料前，記住先煮飯及撈菠菜汁，預番時間畀個飯攤凍先再炒。</p><p>紅酒燜金沙骨　聞到都醉</p><p>價錢︰$40/5人<br> 需時︰20分鐘<br> <br> Feddy不好杯中物，因痛心偶像酒後發生悲劇。Hide與隊友有時會酒後鬧事、打架，但最瘋狂一次，就係Hide酒後自殺，終年只有33歲。所以Feddy深明酒精害人，加紅酒煮餸都不過係為引出香味。</p><p>材料</p><p>番茄3個、青蘋果3個、提子乾1湯匙、金沙骨1斤、紅酒2杯、乾葱頭5粒、蒜頭半個、魷魚2隻、水2杯、米酒、鹽、胡椒粉適量<br> <br> 金沙骨$30/斤（a）<br> 魷魚$24/斤（a）<br> 青蘋果$4/個（c）</p><p>簡易法</p><p>1.鹽、米酒及胡椒粉醃金沙骨後，煎至金黃色，然後加入紅酒就將佢撈起；<br> <br> 2.魷魚出水去衣，番茄去皮去核，提子乾洗淨；<br> <br> 3.爆香乾葱頭後就將所有材料落鑊煮，加水加鹽調味後，放刨了絲的青蘋果，中火燜15分鐘</p><p>貼士︰</p><p>如果鍾意酒味濃，燜到差唔多熟再額外加1杯紅酒。</p><p>花雕肉　肥肉都咁爽</p><p>價錢︰$18/4人<br> 需時︰10分鐘<br> <br> 試過西洋葡萄紅酒，今次玩中國的紹興花雕酒。其實Feddy話五花腩肉浸過花雕酒再煮，酒味唔會太濃重，但肉質就明顯會爽口好多。</p><p>材料</p><p>八角1粒、五花腩半斤、葱3條、薑2片、花雕酒2杯、老抽1/2杯、冰糖1湯匙<br> <br> 八角$14.8/80克（b）<br> 五花腩$22/斤（a）<br> 花雕酒$31.8/640毫升（b）</p><p>簡易法</p><p>1.葱切段，五花腩滾8分鐘切塊；<br> <br> 2.落油起鑊，加入葱、薑、八角、老抽、冰糖、花雕酒及五花腩片燜30分鐘。</p><p>貼士︰</p><p>五花腩肉最好灼煮後，攤涼咗先切會容易好多。</p><p>蜆肉節瓜米水湯　洗米水消暑</p><p>價錢︰$14/5人<br> 需時︰20分鐘<br> <br> Feddy話夏天飲湯最緊要夠清，阿媽教落嘅節瓜枝竹湯係佢至愛；想湯味鮮啲，加蜆肉就認真清甜。夏天最緊要消暑，聽講洗米水煲湯好Work！之前炒飯煎餅都要洗米，用佢嚟煲湯，真係物盡其用！</p><p>材料</p><p>節瓜1個、芹菜2條、枝竹半枝、蜆肉1両、水8碗、鹽1茶匙<br> <br> 節瓜$4/斤（a）<br> 芹菜$2.2/100克（c）<br> 枝竹$5/包（a）</p><p>簡易法</p><p>1.洗米水留用，節瓜去皮切塊，芹菜和枝竹浸水洗淨後切段，蜆肉洗淨；<br> <br> 2.所有材料入鍋煲滾後，加鹽即可。</p><p>貼士︰</p><p>先放蜆肉，隔一陣等佢出出味，再放其他材料，咁會鮮味啲。</p></body></html>