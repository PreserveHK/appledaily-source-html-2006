<html><header><meta charset="utf-8"><title>壽司精選</title></header><body><h1>壽司精選</h1><p>御品卷堂食平$28<br><br>元朗一樣有美味壽司，「御品」招牌菜特級御品卷亦非常抵食！用肥厚三文魚片包住軟殼蟹及青瓜絲，面層鋪滿新鮮蟹子，睇見都流晒口水，每份8件，外賣價$58都算好合理，堂食只賣$30，差不多平一半，咁抵，行多兩步入元朗又點話啫！<br><br>御品日本料理（31265810）<br>地址：元朗教育路10-14號地下</p><p>原隻鮑魚有睇頭</p><p>「飯田」有原隻鮑魚壽司（每份$250）食！師傅用中式做法炮製日本35頭吉品乾鮑，用老雞同排骨煲15小時，原隻上桌好有睇頭。點食法？自行將鮑魚切片放喺紫菜上面，連同魚生壽司飯、青瓜同Wasabi一齊食，入口煙韌好味到不得了。<br> <br> 飯田（28930333）<br> 地址：銅鑼灣駱克道447-449號中威商業大廈1-3樓</p><p>壽司用脆餅墊底</p><p>「秀作」嘅餅底壽司（6件$68）好有創意！大廚放棄傳統，唔用紫菜包壽司飯，改用脆餅乾墊底，上面加新鮮吞拿魚、海膽、蟹膏、芥辣八爪魚等，爽脆口感跟一般壽司截然不同，搞鬼又過癮，抵撐。<br> <br> 秀作居食屋（27920876）<br> 地址：西貢普通道183號D地下</p></body></html>