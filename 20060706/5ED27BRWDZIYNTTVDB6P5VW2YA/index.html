<html><header><meta charset="utf-8"><title>股路縱橫：十六浦如火如荼澳門實德可加注</title></header><body><h1>股路縱橫：十六浦如火如荼澳門實德可加注</h1><p>人人「等回」，卒之如願以償。大市連升4日，恒指累積上升逾620點後，噚日回番101點，收16267，成交亦只得225億元。大市調整而成交縮，係好現象，顯示沽盤壓力唔大，估計整固兩三日後，又會再升過，萬六點大關支持，應經得起考驗。<br> 澳門實德（487）發展十六浦項目（佔36.75%權益），整個計劃投資達24億元，明年中開始分期落成，仲有1年，澳門實德便會進入收成期，盈利大躍進，股價亦會騰飛。<br> 十六浦項目其他兩大股東係澳博同商人李志強（澳門最大的賭廳廳主），分佔51%及12.25%權益，李氏最近公開表示，倘十六浦營運管理得宜，估計3年內可回本。投資24億元，每年賺幾多，有數得計。<br> 澳門實德06年度（9月年結）上半年，盈利1375萬元，增長158.5%，每股盈利0.72仙，派中期息0.15仙，收益主要來自郵輪業務及博彩中介人「顯羅皇」貸款安排的利息收入。</p><p>股價重上3條平均線</p><p>十六浦係目前澳門實德全面投入的主力發展項目，亦係08年度打後收益的主要來源，以公司每年應佔盈利2至3億元計，1年後股價有好大機會升上1.50元至2元水平。<br> 十六浦項目係一多功能綜合度假村，包括酒店、商場、娛樂設施及賭場，在增加地積比率後，可建樓面面積倍增至12.65萬方米，其中賭場佔2.7萬方米、酒店4.9萬方米，以及商場5萬方米，並已委任著名的酒店及旅遊管理公司雅高以「索菲特」品牌經營。<br> 今年4月，澳門實德曾以先舊後新方式，配售2.35億股，作價1.09元，配售股份大部份有人認頭，冇流出街，現時股價0.94元，家吓上車，仲有着數。<br> 澳門實德近日股價開始由低位回升，並已重上3條平均線之上，而10日線亦已升越20日線，在旗形整固完成後，升破0.96元阻力，照度上去，短期目標係1.10元。<br> 十六浦工程進行得如火如荼，1年時間轉眼就過，澳門實德有賣點，1個月前推介過，現時可加注，博明年賺5成。<br> 郭兆誠</p></body></html>