<html><header><meta charset="utf-8"><title>電腦街:DVD燒錄$300有找</title></header><body><h1>電腦街:DVD燒錄$300有找</h1><p>之前本欄報道過唔少內置式DVD燒錄機已跌至三百幾蚊，不過據腦場最新報價，跌勢仍然未止，三百幾價位已經再守唔住，唔單止二、三線品牌大幅降價，連主流品牌型號都齊齊降至$300有找，價錢由$280到$295都有，實在相當之抵玩。雖然某些品牌如Pioneer咁，仍有一班支持者，可以企硬$300以上，不過據小道消息，應該好快就會跟大市一齊冧價。</p><p>D2記憶體新貴</p><p>近期唔少主板推出之時，已經指定要用DDR2（D2），可以見到DDR已經到末代時期，不過今次交接有奇怪現象，就係DDR2現時只算剛剛接班，售價已經可以平過或同一般嘅DDR400睇齊。以512MB為例，有品牌DDR2要$260左右，而DDR400就報$310，對好多仍然用緊舊式DDR嘅用家，要升級就要快，DDR2成為主流時，DDR400相信會比現在貴。</p><p>17吋LCD成標準</p><p>LCD顯示器再度減價，現時已經成標準嘅17吋型號LCD，今個星期竟然已跌至$1,290有交易，對好多人嚟講都係好時機，不過筆者就覺得如果手頭鬆嘅用家，不妨趁住呢個減價潮入番隻19吋型號，事關同型號AOC19吋芒亦報價$1,590，差3嚿水換款較大吋數嘅LCD，條數都好化算。</p><p>大容量SD卡夠抵玩</p><p>SD記憶卡可能將取代CF卡，成為最平民化嘅記憶卡！因為賣價愈嚟愈平；512MB賣$113、1GB賣$228、2GB大容量亦只賣$378、4GB超大容量最誇，只賣$858，真係比號稱平霸嘅CF更抵玩，可以預見有繼續冧價嘅趨勢，加埋現時唔少DC都有附加DV功能，買張大容量記憶卡會更實用。<br> 記者、攝影：許福合</p><p>售賣點：Centralfield（23870272）　地址：深水埗高登電腦商場1樓10-16a號舖</p></body></html>