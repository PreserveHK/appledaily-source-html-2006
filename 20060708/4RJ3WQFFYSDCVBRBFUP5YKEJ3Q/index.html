<html><header><meta charset="utf-8"><title>四餸一湯：平價肥牛夾芝士變身嫩口靚牛排</title></header><body><h1>四餸一湯：平價肥牛夾芝士變身嫩口靚牛排</h1><p>Taina愛浪漫，對賣相排得靚靚的西餐尤其鍾愛。平日她會跟好友四出到西餐廳試食，又愛搜集西餐食譜，而每次睇見電視播外國烹飪節目，仲會坐定定唔放過。長期耳濡目染，Taina對自製簡便西餐有自己心得，而且她更會把食物排靚，仲會特登買埋鮮花做裝飾。她的格言是「在家玩『煮飯仔』都可以玩得好認真！」今次她便邀請了好友Virginia到家作客，話要給她一個驚喜喎，唔知成唔成功呢？<br>記者：謝翠玲<br>攝影：陳盛臣<br>示範：牛頭角讀者Taina</p><p>肥牛夾芝士　煎極都唔老</p><p>價錢：$30/2人<br> 需時：15分鐘<br> Taina看過一個意大利烹飪節目，學識了一道炸豬扒釀芝士火腿的名菜；碰巧試做時家中沒有薄豬扒，改以雪櫃就手買下的肥牛做，發現肉質鮮嫩、煎極唔老，再加上芝士的肥美口感，平價肥牛搖身一變成上價靚牛扒，抵呀！</p><p>材料：肥牛12片、火腿2片、蛋1隻、芝士片2片、粗身麵包糠1杯、番茄或紅甜椒1個、鹽、油、胡椒、麵粉各適量<br> <br> 肥牛片$48/磅(a)<br> 芝士片$17.9/250克(b)<br> 番茄$4/斤(a)</p><p>簡易法</p><p>1.肥牛抹上鹽和胡椒醃味，將6塊牛肉片分3份，每份略為重叠排好，放上火腿芝士各1片，把牛肉摺起；<br> <br> 2.將牛肉沾滿麵粉，裹上蛋漿，再包上麵包糠；<br> <br> 3.將油燒至剛冒泡，放入牛肉片，以中火炸2分鐘，反轉再炸2分鐘，取出以番茄作裝飾。</p><p>貼士：牛肉片較薄容易爛，沾取蛋漿和麵粉時要特別小心，可以用闊身的菜刀去托底較穩陣。</p><p>香檳白汁蜆仔闊麵　酸甜帶酒香</p><p>價錢：$30/2人<br> 需時：15分鐘<br> Taina每次去餐廳食飯，都例點白酒煮白汁海鮮意粉，回家她也跟這傳統方法做，剛好有次煮意粉時才發現家中沒白酒，只有一支香檳仔，結果發現帶酸的香檳跟海鮮原來很夾，現在已成她新歡。</p><p>材料：急凍蜆仔200克、紅燈籠椒1/4個、乾番荽1茶匙、闊麵200克、香檳50毫升、忌廉40毫升、蒜茸1湯匙、橄欖油2湯匙、鹽半茶匙、黑胡椒適量<br> <br> 急凍蜆仔$10/包(a)<br> 乾番荽$18/8克(c)<br> 忌廉$15.9/198克(b)</p><p>簡易法</p><p>1.滾水加鹽及橄欖油，將闊麵略煮至開始軟身，瀝乾水；<br> <br> 2.蜆仔出水半分鐘，紅燈籠椒切粒；<br> <br> 3.橄欖油爆香蒜茸，加入蜆仔和紅椒碎炒香，再加香檳以中火煮滾；<br> <br> 4.最後加入乾番荽、忌廉及闊麵略拌炒，收乾汁料後下鹽和黑胡椒調味。</p><p>貼士：由於闊麵要回鑊再炒，所以烚時不可過熟，要保持略帶硬的質感會較好。</p><p>檸汁香煎南瓜片　外脆內軟</p><p>價錢：$8/2人<br> 需時：8分鐘<br> 西餐中南瓜最常用來做湯或甜品，軟軟綿綿的口感最得Taina歡心。但她一次看到一本西餐食譜書，看到一道以南瓜切薄片乾煎的配菜，色澤漂亮又簡單，不過她朋友Virginia試食完竟然說似街頭小吃炸番薯！</p><p>材料：南瓜1個（細）、檸檬半個、鹽1/4茶匙、麵粉1湯匙、黑胡椒少許<br> <br> 南瓜$4/斤(a)<br> 檸檬$5/3個(a)<br> 橄欖油$12.5/500毫升(c)</p><p>簡易法</p><p>1.南瓜洗淨，去籽，切8毫米薄片；<br> <br> 2.南瓜片兩面拍上混合鹽和黑胡椒的麵粉；<br> <br> 3.燒紅鑊，以中火煎南瓜，加蓋燜煎2分鐘，翻面再煎2分鐘至金黃，灑上檸檬汁。</p><p>貼士：用保鮮袋裝入麵粉，再把南瓜片放入搖勻，可避免弄至滿手麵粉。</p><p>香草蒜茸炒雜菌　麵包糠酥脆</p><p>價錢：$15/2人<br> 需時：10分鐘<br> Taina忘了在哪間餐廳吃過這個菜，但酥酥脆脆又鹹香的雜菌愈食愈開胃，有時她會炒來一盤作下酒小食，跟好友一邊品嚐白酒，一邊聊天，過個悠閒下午。</p><p>材料：豬肚菇6隻、秀珍菇8隻、日本麵包糠半杯、乾紫蘇1湯匙、蒜茸1湯匙、鹽、橄欖油、黑胡椒適量<br> <br> 秀珍菇$6.9/150克(b)<br> 日本麵包糠$16/230克(c)</p><p>簡易法</p><p>1.豬肚菇和秀珍菇出水，並切成一口大小；<br> <br> 2.橄欖油爆香蒜茸，下豬肚菇、秀珍菇、乾紫蘇和麵包糠拌炒1分鐘，最後下鹽和黑胡椒即可。</p><p>貼士：秀珍菇較易腍，所以要在豬肚菇炒軟身後才加入同炒，避免炒過火。</p><p>焦糖香蕉伴雪糕　肉桂味濃</p><p>價錢：$15/2人<br> 需時：12分鐘<br> Taina有次在餐廳吃過一碟份量細細，但價錢貴貴的牛油煎香蕉甜品，決定回家自製。最後發現用肉桂比普通焦糖更香，配上朱古力雪糕更正！</p><p>材料：香蕉2隻、牛油1湯匙、檸檬汁1湯匙、肉桂砂糖2湯匙、白酒2湯匙、雪糕2球<br> <br> 香蕉$3.5/磅(a)<br> 肉桂砂糖$20/32克(c)<br> 雪糕$33.9/887毫升(b)</p><p>簡易法</p><p>1.香蕉剝皮，切2段，淋上檸檬汁；<br> <br> 2.中火煮溶牛油，加入香蕉煎至焦黃色；香蕉面灑上肉桂砂糖，淋上白酒煎成焦糖色，用雪糕伴碟。<br> <br> 貼士：香蕉易腍身，煎時小心過火，如果煎起來感覺濕潤，可以酌量減少白酒。</p></body></html>