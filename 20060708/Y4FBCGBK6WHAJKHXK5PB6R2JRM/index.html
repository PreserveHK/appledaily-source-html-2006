<html><header><meta charset="utf-8"><title>電車福音：電車屋暑期新招100杯麵沖涼按摩</title></header><body><h1>電車福音：電車屋暑期新招100杯麵沖涼按摩</h1><p>暑假日日都是CosplayDay，Cosplayer又有新聚腳地！旺角新開了一間上樓漫畫Cafe，照抄日本漫畫網吧模式，員工穿起Cosplay服招呼客人，24小時提供漫畫、煲碟、上網、打機一站式娛樂，仲有得沖涼按摩，認真有噱頭。場內漫畫存書量達4萬本都未算巴閉，就連杯麵款式都多過人，有成100款選擇，1日3餐喺度醫肚餐餐有新口味。明晚深夜更直播世界盃總決賽，$30左右睇場波，兼任飲汽水、咖啡，各位電車男女係時候出動！	<br><br>記者：陸伊琳　<br>攝影：何家亮</p><p>$30睇世界盃飲品任飲</p><p>一站式的日式漫畫Cafe娛樂無窮，本應諗住趁世界盃煞科在即，介紹吓其他娛樂好地方及優惠，點知忍唔住都要提番世界盃！因為場內設有多個獨立LCD電視，約埋三五知己嚟睇波的確唔錯：一是平，2小時每位$30左右，免費任飲汽水咖啡；二是全店禁煙，唔使去酒吧吸二手煙；三是提供獨立個室，有2人房、3人房、6人房……擁有自己的空間，比去卡拉OK租房睇波平得多。</p><p>Cosplayer新聚腳地</p><p>言歸正傳，這間漫畫Cafe打正旗號招攬Cosplayer來幫襯，員工都穿起Cosplayer服飾，同客人打成一片，置身其中有點像進入了《電車男》戲中的感覺。今日上到來眼見有幾位Cosplayer來試場，他們說通常聚會多選擇這些Cafe，環境舒適，又可睇漫畫，最重要一班志同道合者可以聚一聚，否則大熱天時遊街都幾攞命，有冷氣、有嘢飲、有書睇……都幾好Hea。</p><p>沖涼按摩有噱頭</p><p>漫畫Cafe強調自己是首間跟足日本漫畫網吧模式的漫畫店，提供漫畫、雜誌、小說、上網、打機、煲碟等多項服務，費用以計時方式，最低消費半小時，一個價錢任玩、任Hea。佔地2千多呎的Cafe，設有不同形式的半開放個室及Open席，有榻榻米、大班椅、梳化等，我最鍾意就是他們的按摩房，一邊按摩、一邊睇書，好爽！睇到攰，又可以沖個涼，梳洗一下，服務認真細心。場內亦提供拖鞋、毛氈，有如在家的感覺，玩通宵喺度刷埋牙都得，毛巾、牙刷都有得買。仲未夠吸引？暑期新張優惠，送多15分鐘，即是畀半小時錢即可享有45分鐘服務，盛惠$7.5。</p><p>心聲</p><p>三大Hit書</p><p>@PM（27702995）<br> 旺角西洋菜南街26號遠景大廈3/F　<br> 優惠日期：7月及8月<br> 優惠內容：每個客人惠顧，額外送15分鐘，最低消費半小時，半小時$7.5起。</p><p>學生買二送一</p><p>漫畫放題館是香港上樓漫畫Cafe的始祖，有7、8年歷史，存書量達4萬多本，包括香港、台灣、日本等地漫畫，就連70年代橫度的《龍虎門》都有。趁住暑假來臨，漫畫放題館除咗免入會費外，今個星期更優惠學生，幫襯2小時即送多你1小時。</p><p>三大Hit書</p><p>第1位《死亡日記》<br> 第2位《軍曹》<br> 第3位《賭博破戒錄》<br> <br> 漫畫放題館（27811556）<br> 旺角西洋菜南街38號萬高大廈3字樓　<br> 優惠日期：7月8日至15日<br> 優惠內容：憑全日制學生證惠顧兩小時，額外送多1小時，學生每小時$13，成人每小時$16。</p><p>二人同行優惠</p><p>＝另一間Cafe青鳥書坊在暑假期間亦推出二人同行優惠，原價每位每小時$15，減至$10，最多享用3小時的優惠，同樣入會費全免。場內有不少獨立卡位可供大家靜靜睇書，不另收費，此外上網、煲碟等等，通通都是免費。</p><p>三大Hit書</p><p>第1位：《死亡日記》<br> 第2位：《狐忍》<br> 第3位：《HUNTER×HUNTER》<br> <br> 青鳥書坊（34263003）<br> 旺角好景中心4樓　<br> 優惠日期：7月至8月<br> 優惠內容：二人同行優惠，原價每位每小時$15，減至$10。</p></body></html>