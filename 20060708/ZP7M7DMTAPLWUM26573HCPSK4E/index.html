<html><header><meta charset="utf-8"><title>影音試團：野攝架生一味要輕</title></header><body><h1>影音試團：野攝架生一味要輕</h1><p>近排天朗氣晴，陽光普照，最啱出去野外攝影拍吓SnapShot，又或以女友做主角，背景係叢林美景、襯日落黃昏，都幾浪漫㗎。不過去之前要準備妥當所有裝備，如保護性強嘅攝影袋、輕便式腳架等。今日就推介幾款輕得嚟，又夠晒實用嘅裝備畀大家。<br>記者︰陸俊雄、陳國輝<br>攝影︰陳盛臣、陳國輝<br>ImageGirl︰Ruby（Salvador）</p><p>輕便多格</p><p>近年單鏡DC大熱，好多玩家已投身D-SLR世界，不過面對野外攝影，會遇到好多突發情況，如忽然落雨、遠近景換鏡等，裝備應盡量靈活，1個多功能相機袋更不可或缺。</p><p>超輕巧女仔孭得起</p><p>近期NationalGeographic同著名腳架生產商Manfrotto合作，設計一系列名為「EarthExplorer」相機袋，其中呢款NG2343算係細袋類，可放1機1鏡，間隔唔多勝在夠輕巧，女仔都啱用。由天然纖維物料所製，既透氣又抗磨損；軍綠色設計打破相機袋一味黑嘅悶局。<br> 型號︰NG2343<br> 尺寸：22×16×24cm<br> 輕巧度：★★★★★</p><p>間隔多啱貪心人士</p><p>美國大牌子Lowepro出咗個新款OrionTrekkerⅡ，外形比起前作更加Sharp醒外，表層係600DTXP防水物料，內裏依舊係上下分層設計；上面可放MP3機、電話等雜物，下面放到1機3鏡，好使好用。<br> 型號︰OrionTrekkerⅡ<br> 尺寸：35.5×16.5×45.5cm<br> 輕巧度：★★★☆☆</p><p>斜孭變腰包都得</p><p>名牌Lowepro另一型仔設計，名為「PhotoRunner」，以輕便靈活性強見稱。呢個相機袋最大優點係，隨你鍾意將之斜孭又或當腰包用；袋型長長，袋身唔算大，但已可放1機2鏡。<br> 型號︰PhotoRunner<br> 尺寸：28×11.5×18cm<br> 輕巧度：★★★★☆</p><p>防水拉鏈百滴不浸</p><p>問相機舖Sales阿萍，邊款靚袋近期熱賣，佢就首推歐洲牌子PAQ出嘅BP-04003背囊。呢個袋最出色係防水拉鏈設計，真正滴水不入。而且此袋有終身保養，袋都有得保，認真少見。聽聞此袋就嚟冇貨，大家有買趁早。<br> 型號︰BP-04003<br> 尺寸︰23×14×34cm<br> 輕巧度：★★★☆☆</p><p>唔怕手震</p><p>影相點少得腳架。如果你係攝蟲一族，又或影雀發燒友，更加需要買支腳架配合，慢慢校好微距或長攝，咁就唔怕手震，影低昆蟲最美一面。</p><p>金腳架夠Cool</p><p>針冇兩頭利，腳架輕時遇上風大會搖動，買支穩重啲就萬無一失。呢支Jenova金色腳架，重1.15kg，可負重3kg器材，多角度調校亦令拍攝更為靈活。<br> 型號︰Jenova92005<br> 可伸至︰1,540mm<br> 淨重︰1.15kg<br> 輕巧度：★★★☆☆</p><p>平價輕便王</p><p>呢支TR-130重量得510g，最高可撐到1,080mm，以佢算幾輕。你一定會問，咁輕頂得順幾重嘅器材？佢頂到1.5kg，足足係本身重量3倍，加上百五蚊都唔使，夠抵玩！<br> 型號︰DigiPodTR-130<br> 可伸高度︰1080mm<br> 淨重︰510kg<br> 輕巧度：★★★★☆</p><p>實用配件<br>影相都要有1套</p><p>雖然相機袋大多用上防水物料，不過遇上大雨始終頂唔住。呢件防水套收起嚟好細，打開就成個背囊都包得住，唔怕淋濕心愛靚機。<br> 型號︰HakubaRCR27-BK<br> 本身尺寸︰14×20cm<br> 打開尺寸︰75×95cm</p><p>4合1求生器</p><p>咩嘢4合1咁厲害？原來包括有指南針、溫度計、放大鏡同哨子。筆者最鍾意佢有埋放大鏡，用陽光生火夠晒原始；至於有得吹雞都唔錯，迷路求生最啱。</p><p>攝記話：最緊要有水！</p><p>去邊度影相都好，識執袋係好重要；個袋要有夾層保護相機、鏡頭同閃燈。仲有記住要帶支水，唔係畀自己飲，係畀女友飲嘅。講笑啫，天口熱以免大家中暑吖嘛！</p><p>售賣點</p><p>（a）dcfever（27811780）<br> 地址：旺角星際城市3樓327至339號</p><p>（b）Pierre&amp;Paul（35869689）<br> 地址：旺角星際城市2樓234號</p></body></html>