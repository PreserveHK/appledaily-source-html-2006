<html><header><meta charset="utf-8"><title>世盃BlogBlog趣</title></header><body><h1>世盃BlogBlog趣</h1><p>港記者撐閉幕綵排</p><p>今屆世盃，國際足協大約批咗6千幾個記者證，但星期五係柏林進行嘅閉幕禮綵排，竟然只得30幾個登記傳媒出席；至於出席率最高嘅地區，各位又估唔估到呢？答案就係「豆腐膶」咁細嘅香港。事實上，連同有線幾位攝製隊人員，香港行家有10個記者到場，佔咗全部記者人數大約3分1。至於其餘5千幾個記者唔知又去咗邊呢？<br> 李勇明<br> 曾採訪世界盃、歐洲國家盃、奧運、亞運等大賽，身經百戰。</p><p>全國旅館坐地起價</p><p>曾經住過最平一間德國旅館，一晚39歐元，是青年旅館，有齊沖涼廁所設備，還包早餐，只是要轉幾百次車才到，室內面積更細得像日本旅館，即是伸一下腳就轉到電視的台。本來也想食過翻尋味，只是撞正世界盃決賽機會，又正值周六、日，加價加到離晒譜，連青年旅館也升價三倍。心有不甘下找到圖中這間近市中心車站外的旅館，升幅只是1倍，你猜價錢多少？<br> 徐嘉華<br> 採訪過無數大賽，最鍾意捐窿捐罅搵題材，今次德國之行啱晒我。</p><p>贊助商世盃搵快錢</p><p>香港人醒目，最叻搵快錢；但咪睇歐洲人生活節奏咁慢，原來搵快錢都有一手。兩場準決賽打完無幾耐，贊助商好快手咁已經推出咗世界盃決賽T恤，周街有得賣，T恤上有埋對賽兩個國家國旗圖案，呢啲睇怕無得整定啩！T恤定價約200港元，抵唔抵買見仁見智，我睇過多兩日至幫襯，分分鐘仲可以平啲㖭。<br> 朱冠恆<br> 肩負現場直擊畀料重任，無論你當我名家抑或明燈，都希望交到功課。</p></body></html>