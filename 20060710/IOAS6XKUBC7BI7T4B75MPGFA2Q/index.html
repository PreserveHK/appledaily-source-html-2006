<html><header><meta charset="utf-8"><title>摩登購物狂：名錶Copycat　Rolex代替品最熱</title></header><body><h1>摩登購物狂：名錶Copycat　Rolex代替品最熱</h1><p>小記嘅DreamWatch係Rolex的ExplorerII，家中多隻手錶中ExplorerII的Copycat就佔咗一半……但要儲夠三皮幾買錶圓夢，呢個Task實在好比八年抗戰，相當艱苦。今日落老銅即Check幾位途人戴咩錶，發現大家都手戴名牌手錶的Copycat，仲話明知佢係Copycat先買！本人完全明白，無他嘅，一眾名牌手錶正價最少兩三皮，難得做得似模似樣嘅，幾十分之一價錢已經買到，作為代替品又何妨？<br><br>記者：黃藹瑩<br>攝影：陳偉強、周旭文</p><p>途人勁ShowCopycat！</p><p>戴咩錶：白色GUESS水晶錶<br> 幾多錢：$1,600<br> 點解買：白色啱晒夏天戴，而且又夠Sharp，個款有啲似Chanel<br> 扮咩錶：ChanelJ12</p><p>June</p><p>戴咩錶：GUESS水晶圈大錶面手錶<br> 幾多錢：$800左右<br> 點解買：我最鍾意大錶面的手錶，好有型，有閃石感覺好Grand<br> 扮咩錶：CorumClassicalDragon</p><p>Leung</p><p>戴咩錶：黑色閃石圈手錶<br> 幾多錢：$400<br> 點解買：個造型好Grand但價錢唔貴，貪佢有啲似Chanel嗰隻。<br> 扮咩錶：ChanelJ12</p><p>Apo</p><p>戴咩錶：綠色圈鋼帶手錶<br> 幾多錢：$800<br> 點解買：貪佢勁似Rolex的綠色Submariner<br> 扮咩錶：Rolex綠色外圈Submariner</p><p>阿Yu</p><p>戴咩錶：紅藍圈LoversRock鋼帶錶<br> 幾多錢：唔知，朋友送<br> 點解買：我好鍾意，個樣好似勞力士<br> 扮咩錶：RolexGMT-Master</p><p>阿賦</p><p>戴咩錶：G-shock<br> 幾多錢：唔記得<br> 點解買：唔記得<br> 扮咩錶：冇扮人！</p><p>Mandy</p><p>戴咩錶：綠色adidas膠錶<br> 幾多錢：$400<br> 點解買：顏色靚價錢又唔貴，靚過G-shock<br> 扮咩錶：咪就係G-shock囉！</p><p>Yen</p><p>戴咩錶：GUESS水晶圈大錶面手錶<br> 幾多錢：$800<br> 點解買：好鬼型，着咩衫都襯到，似名牌但唔記得似邊個牌子。<br> 扮咩錶：GUESS不嬲以「參考」名牌為目標，但呢個款確實難認。</p><p>Rolex成喪抄目標！</p><p>本地的手錶品牌都睇準呢個代替品的市場價值，較多人識或者受名人明星力捧的手錶品牌都難逃被抄的命運，其中更以Rolex的Submariner同Daytona兩個系列的喪抄指數最高，無計啦，經典之餘又係二手市場的保值王。</p><p>原裝正版<br>ChanelJ12系列（價錢視乎錶上鑲鑽而定）</p><p>陶瓷Ceramic錶殼、錶帶係ChanelJ12的最大特色，本地Copycat當然做唔到，無鑽版最低入場費亦要三萬多，不過搵代替品佢都有三分似。</p><p>原裝正版<br>FranckMullerCrazyDreams手錶</p><p>CrazyDreams特色將時間刻度打亂，「力伐」連這個特色都照抄，可惜支時針唔似得人家咁識彈跳，只會如常順時針方向行走。</p><p>Copycat手錶售賣點：HITWATCH（27700277）旺角信和中心地下32號舖</p><p>實用Bible：夏日白錶點清潔？</p><p>一到夏天，膠錶一定係夏日的MustHaveItem。不過膠錶冇鋼帶錶咁「襟擺」，比較容易污糟，又易發黃。要清潔錶帶上的污迹其實好簡單，最簡單就係用擦紙膠，污迹幾乎一擦就走，要對付較頑固污迹或者去除錶帶上的「黃氣」，最好就係用白電油。一分鐘就可以搞掂。一支125ml的白電油在超市或五金舖都可買到，價錢都大概二、三十蚊。除咗可以清潔膠錶帶之外，仲可以清潔皮手袋上的小污迹。</p></body></html>