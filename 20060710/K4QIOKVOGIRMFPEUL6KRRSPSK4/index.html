<html><header><meta charset="utf-8"><title>3G攻略</title></header><body><h1>3G攻略</h1><p>日版東芝機劈至二千<br><br>雖然話日版機好受歡迎，之不過當遇上英日文介面嘅時候，一樣好容易滑鐵盧！Toshiba904T就係最佳例子，記得約5個月前啱啱解SimLock嗰陣，冇$4,000都幾難帶佢走，但機場Sales最近話，一直由於冇中文介面緣故，銷路麻麻，甚至虧本都要賣晒佢咁話！上星期，904T已跌至$2,000樓下，唔介意語言問題嘅話，都玩得過！<br><br>查詢：T-OneMobile（26289090）<br>記者：陳國輝</p><p>歐版V800翻炒冷飯</p><p>被稱為日版解Lock機始祖嘅SEZ800，雖然推出咗差不多兩年，但最近竟然俾Sales拎出嚟冷飯再炒，個價仲冧到你唔信！雖然分唇、外觀完全冇分別，但其型號卻非原來嘅Z800！查實佢係同款歐洲版本SEV800。今次好簡單，冇咗隻鮮橙色，齋賣黑色機身，而且保留咗中文介面，$1,400抵唔抵玩，見仁見智啦！<br> <br> 查詢：T-OneMobile（26289090）</p><p>諾記3G機孖住上</p><p>諾記攻勢可謂一浪接一浪，繼早前見過隻$2,000中嘅E60之後，呢幾日又打孖推出咗E70及N6233兩款3G手機！E70同E60嘅分別，在於摺蓋底下加入咗QWERTY鍵盤，可真正當Keyboard咁用，加埋內置WLAN，上網或CheckEmail都好快手；至於N6233就玩傳統BarPhone味，機仔細細仲支援200萬像素相機及記憶卡，兩款型號均主攻商務人士。<br> <br> 查詢：Nokia（21366338）</p><p>K610i法拉利紅上身</p><p>一直以鮮橙色豎立潮界形象嘅新愛記，呢次都要求變！最新推出嘅K610i備有銀、白及紅色3款，尤以「法拉利紅」最搶眼，外觀雖唔及跑車咁流線型，不過如2.5G手機嘅輕身，卻支援3G功能，玩視像通話或上網都冇問題；更抵讚係，佢內置埋PushMail，能預設手機定時CheckEmail，無論外形抑或實際用途，都幾有睇頭！<br> <br> 查詢：SonyEricsson（82038863）</p></body></html>