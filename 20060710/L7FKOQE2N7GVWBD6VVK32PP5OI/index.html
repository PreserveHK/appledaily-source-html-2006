<html><header><meta charset="utf-8"><title>新腦勢：防水電腦至啱失魂魚　凍檸茶測試PASS</title></header><body><h1>新腦勢：防水電腦至啱失魂魚　凍檸茶測試PASS</h1><p>睇吓Yannie呢位做嘢做到入晒神嘅女仔，Fujitsu最新LifeBookS7111好似計到佢會倒瀉嘢咁，鍵盤有防漏設計，保佢人機平安。所謂人有人格，機都有機格，如果要將呢部新機人性化起嚟嘅話，筆者認為佢就好似鍾意忙裏偷閒嘅Yannie咁，因為由硬體到連接埠，再到唔起眼嘅鍵盤，都睇到今次LifeBook擺明車馬喺呢部機上賣多媒體效能，要你工作時不忘娛樂咁話。<br>記者︰陸俊雄<br>攝影︰陳盛臣<br>ImageGirl︰Yannie（Salvador）</p><p>Fujitsu呢部S7111認真有心思，連鍵盤都要搞搞新意思。S7111講明有「防漏」鍵盤設計，減低少量水份滲入機身嘅機會，Yannie就試過兩種「防漏」情況；成朝專心打文件做Project，點知一個唔小心倒瀉咗杯凍檸茶落Keyboard，雖然只係飲剩少少，但依然有水潑到鍵盤上，結果電腦照常運作。不過鍵盤甜甜哋唔多妥，Yannie決定噴水洗掣，大量水花噴完後，用毛巾抹番亁個鍵盤，同樣亁淨番晒兼冇入水，最緊要冇漏電嘛！連環2個測試驗出，只要唔係拎部機浸落水，同自己過唔去，一般手濕打字、唔小心倒瀉水等情況，對部機都冇影響。</p><p>100%認指紋</p><p>呢部LifeBook睇得聽得係Bonus，供專業人士工作需要嘅功能始終係核心。佢唔單只有Wi-Fi無線上網，仲內建最新藍芽2.0，所有無線通訊、資料傳輸都可以話係快狠準。不得不提，顯示屏上方內置咗支援VoIP網絡電話功能嘅麥克風，隨時隨地用佢嚟講網絡電話都得，尤其同遠方親朋戚友、甚至商業Partner傾長途電話，年中真係慳番唔少。<br> 另外，佢有埋指紋驗證功能，保安功能十足，對於公司高層或保險業人士特別重要。雖然現時新出嘅手提電腦大多有此設備，但對應指紋時，往往有認唔到或搞好耐先認到嘅情況出現，而S7111喺呢方面認得唔錯，測試時準確度達百分之百﹗</p><p>靚芒夠光暗位照睇</p><p>呢部機採用新一代IntelRCentrinoRDuo行動運算技術平台，用上超高速IntelCoreDuoT2400/T2500雙核心處理器，有80GB/120GB硬碟容量，512MB/2GB（1GB×2）DDR2667MHz記憶體，對於播放DVD或任何影像時，都一樣流暢無阻。配合14.1"SuperFine屏幕、300nits亮度、解像度1,024×768，雖然稱唔上頂級畫質，但欣賞靚景影碟畫面時，同樣細緻。筆者開咗套侯孝賢嘅《珈琲時光》DVD試過，播段陰沉片段，暗位唔會乜都睇唔同。<br> 至於打機又如何？筆者用佢玩近期熱賣嘅TitanQuest時，遇到畀人圍攻或用魔法出招殺敵，動作冇遲緩，正常速度。但用家如果一心諗住用佢嚟玩3D連線動作遊戲嘅話，其實S7111冇用上ATi或者nVIDIA顯示卡，係佢唔夠煞食嘅地方。</p><p>插頭豐富夠實用</p><p>由最唔常見嘅連接介面數起，一般手提電腦都有一個PCMCIA插卡槽，佢就係同一位置做咗個雙卡插槽，但唔係用嚟同時處理兩張PCMCIA卡。其實當中一個插槽係供長度較短、傳輸速度更快，係將來取代PCMAIC嘅ExpressCard插位。另外，佢有埋SD/XD卡槽，仲可插MSPro㖭，對應多種數碼產品，頂級方便﹗<br> 至於基本介面，3個USB2.0介面，算正常數目冇得少；另有外接VGA介面、IEEE1394、Ethernet、Modem、HDA輸入和輸出等連接埠，以及一個稱為「miniS-Video」嘅輸出端子。佢唔用正常S-Video，相信係唔想增加機身厚度，有點心思。</p><p>PROFILE：</p><p>處理器︰CoreDuoT2400/T2500<br> 硬碟︰80GB/120GB<br> 記憶體︰512MB/2GB<br> 光碟機︰雙層DVDSuperMulti<br> 顯示屏︰14.1"TFT<br> 體積︰306×248×33.5mm<br> 重量︰約1.8kg<br> 電池壽命：約4.5小時<br> 作業系統︰WinXPProfessional<br> 售價：$17,980/$20,880<br> 查詢︰Fujitsu31012898</p></body></html>