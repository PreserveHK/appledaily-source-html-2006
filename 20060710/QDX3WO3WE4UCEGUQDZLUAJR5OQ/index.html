<html><header><meta charset="utf-8"><title>好想飛　西班牙：大汗迎夏日　火熱Tango辣通街</title></header><body><h1>好想飛　西班牙：大汗迎夏日　火熱Tango辣通街</h1><p>7月份去西班牙雖然無得入球場睇西甲，感受西班牙人熱情的氣氛，不過，球季唞暑的日子，就係大減價的時間，各大名牌商店百貨公司都會開始超級大割價，要錢唔要貨。而且喺主要的購物區仲不時有歌舞表演，令原本Shopping的熱鬧氣氛熱上加熱！<br><br>記者、攝影：梁學文<br>嗚謝：菁英郵輪，芬蘭航空</p><p>我一早就收到風，一定要識得去PlacedeCatalunya同PassigdeGracia兩條購物大道喪買。沿着PassigdeGracia一路向着碼頭方向行，行行吓，忽然聽到叫囂聲同拍掌聲，走埋去八卦吓啦，見到兩個着住高衩裙、魚網絲襪同高踭鞋的女士擺晒甫士，行近啲睇真，原來係街頭Tango表演。音樂一起，她們就開始轉身踢腳，又玩帽又拗腰，非常落力。睇住佢哋火辣辣的舞步，現場氣氛更加熱烈。一輪激情的舞步後，再以一個高難度拗腰姿勢結束，贏盡途人掌聲。街頭Dancer一共3個人，最有趣係3個人都係來自唔同地方。「我哋每個Weekend都嚟呢度，跳咗兩個月了，貪呢度人多氣氛好。我本身係來自阿根廷，Carmen就係西班牙人，而Jose就係希臘人。我哋都係因為喺度跳舞而認識，佢哋教我跳Flamingo，我就教佢哋跳Tango，真係好好玩。」說着說着，另一首歌又起，3個人一齊擺起甫士又再跳。</p><p>跳住趁墟</p><p>睇住呢三個跳舞拍檔的激情舞姿，差啲唔記得我要去Shopping。正以為是時候出擊掃貨，卻發現巴塞的街頭，原來還有好多嘢睇，十足嘉年華！最緊要係唔使錢任欣賞。跟Lia講Bye-bye之後，行到街尾又遇上一大班遊人手舞足蹈，打鑼打鼓大聲叫，原來係另一個舞蹈團體的表演。Brincadeira係一個鼓舞團，為慶祝夏日來到，又要大鑼大鼓嘈一餐。男的打鼓，女的跳舞，唔單止自己跳，仲會邀請途人加入一齊跳，實行大汗迎夏日。暑期開始，佢哋就每個禮拜的周末都會出動，同遊人一齊跳一齊玩，我梗係同佢哋齊齊跳，一齊扭吓腰，感受一下熱爆氣氛。</p><p>開始掃貨</p><p>跳咗半日成身汗，洗洗面飲啖水就可以開始去Shopping喇。購物大道上有成千間大大小小唔同的舖頭，但想買各大名牌就要去PassigdeGracia，現在正值大減價，大部份商店都由5折起。不過記得留番啲彈藥去PlacedeCatalunya，因那裏有好多地道的出品同好嘢食㗎！</p><p>高迪Style枱燈</p><p>以為DOM係一間家品店，行入啲竟然有衫賣，再入啲仲有個書架同雜誌架。老闆Dimitri見我大惑不解就同我講：「呢度係間雜貨舖，乜都有就唔會咁單調啦！其實我想開百貨公司，但呢個理想太偉大喇，哈哈！」雖然係雜貨舖，不過樣樣貨都分好類，好易搵。我睇中咗最新出品的枱燈，Dimitri話係照着高迪（AntoniGaudi）的概念而設計。</p><p>3個月遊牧板仔店</p><p>NewFactory賣的是特別版波鞋，不過波鞋吸引力不大，因為香港都有，我反而欣賞這裏一班板仔的創作。這班來自巴塞的板仔最初想多啲人認識，於是搞咗間舖，賣吓板仔衫。賣吓賣吓吸引咗唔少當地的設計師同佢哋一齊搞Crossover，𠵱家就開始推出佢哋自家Design的Airforce1、Max90等。不過，每季只會喺同一個地方開3個月，之後又另覓地方，話要保持新鮮感喎。</p><p>必食！！LaGavina	龍蝦汁海鮮燴飯</p><p>去西班牙一定要食燴飯，當地人話LaGavina的最好。我點咗個海鮮燴飯，有蝦有蜆有青口，新鮮之餘，個飯底仲加咗龍蝦汁一齊燴，味道頂呱呱！（17歐元）</p><p>ShoppingGuide</p><p>1.DOM　電話：（34）933-425591<br> 地址：CalleAvinyo,7Bis08002Barcelona<br> <br> 2.NewFactory　電話：（34）933-022356<br> 地址：C/DUCdeLavictoria8<br> <br> 3.LaGavina　電話：（34）932-210595<br> 地址：PlacaPauVila1PalaudeMar-ProtVell08039Barcelona</p><p>出門handbook</p><p>簽證：特區護照或BNO均不用簽證，並可在境內逗留不超過90日。<br> 查詢：25253041（西班牙領事館）<br> <br> 機票：芬蘭航空經赫爾辛基往巴塞隆拿，來回機票價錢$5,910起。<br> 查詢：21171238（芬蘭航空）<br> <br> 郵輪：菁英郵輪千禧號15日12夜地中海古郵輪航空遊，行程包括來回威尼斯機票、接送及郵輪千禧號住宿膳食等；暢遊地中海國家如西班牙、意大利等多個國家。<br> 出發日期：7月12日及8月5日；價錢$24,800起。<br> 查詢：23161308（菁英郵輪香港代表）<br> 網址：www.rccl-hkg.com<br> <br> 貨幣：1歐元約兌9.87港元<br> <br> 語言：西班牙語及英語<br> <br> 時差：夏令時間較香港慢6小時<br> <br> 電壓：220V，雙圓腳插座<br> <br> 長途電話國家區碼：34<br> <br> 旅遊查詢：www.barcelonaturisme.com</p><p>MyMeMo</p><p>1.搭地鐵買10次票最抵<br> 喺巴塞搭地鐵，地鐵飛分單次、10次同幾日無限搭，價錢由1.1歐元起。如果你喺一個地方留幾日，買單程梗係唔抵，但係又咪以為買張幾日pass會平啲。因為巴塞地方唔係太大，購物區非常集中，好多地方行都到，所以用6.65歐元買張10次通用的會抵好多。<br> <br> 2.必備水樽淺色衫<br> 夏天當地熱到爆，唔想熱死或者曬到變人乾，記得着件淺色衫，肯定無咁熱。仲有要帶個水樽出街，因為街邊有水龍頭，提供飲用水，唔使四圍搵地方飲嘢，一來慳時間二來慳錢，啲水仲好清涼。</p><p>天氣預測</p><p>今日巴塞隆拿<br> 氣溫20-25℃　<br> 濕度55%　<br> <br> 明日<br> 氣溫23-26℃　<br> 濕度53%　<br> <br> 後日<br> 氣溫23-25℃　<br> 濕度56%</p><p>3-5月：春天開始回暖，足球節等節日亦會喺呢個時候開始。<br> 6-8月：平均氣溫近30℃，各商店都開始大減價，掃貨係時候。<br> 9-11月：天氣無咁熱，觀光時間最好，不過就無大減價。<br> 12-2月：1月有另一次大減價，但氣溫較低，抵得冷就去掃貨啦！</p></body></html>