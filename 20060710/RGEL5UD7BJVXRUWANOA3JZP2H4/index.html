<html><header><meta charset="utf-8"><title>關你車事：小朋友揀車　玩到攰可以瞓</title></header><body><h1>關你車事：小朋友揀車　玩到攰可以瞓</h1><p>爹哋：<br>你成日話換架新車，等我同媽咪可以坐得舒舒服服，放假周圍去。我話你知，其實我一早已經揀好咗幾部心水車，好啱我哋一家人去玩。四驅車可以揸住佢上山放飛機，豪華七人車就有電視睇，又有機打遊足一日唔會悶，仲有旅行車，最啱我哋一家去沙灘玩，而且3部車都有個舒適車廂，玩到攰，可以瞓餐飽。<br>囝囝子朗<br><br>記者：黃婉冰<br>攝影：伍慶泉<br>ImageKid：子朗(Salvador)</p><p>現代SantaFe<br>全天候四驅舒服上山玩</p><p>我好想你可以換架四驅車，你用架前七房車載我同媽咪上山放飛機，每次都好唔舒服，個PetPet扽到好痛。呢架現代SantaFe，就算行過石仔路，或凹凸不平嘅山路都唔怕，因為佢有全天候四驅波箱，上山唔會慢吞吞。放低後面座位，將所有玩飛機嘅「架生」放晒入去，咁我同你就可以排排坐慢慢砌飛機，仲有呢架車個真皮座位，我諗媽咪一定會鍾意。</p><p>HyundaSantaFe2.7LuxurySpecifications</p><p>引擎：2,656ccV6DOHC<br> 馬力：188ps/6,000rpm<br> 扭力：25.3kgm/4,000rpm<br> 傳動：4前速半自動波（四輪驅動）<br> 車價：$279,000<br> 每月供款：$5,336（60期）<br> 汽車提供：現代汽車（34288288）</p><p>日產ElgrandHighwatStar<br>打機睇碟遊車河</p><p>我鍾意打機同睇電視，我又想爹哋可以買架大車，一路遊車河一路打機同睇超人卡通片。我記得爹哋你以前講過ElgrandHighwatStar入面有個9吋電視仔同DVD影音系統，唔單止可以睇碟，仲可以將屋企個遊戲機駁埋落去玩，而且架車後面啲軟腍腍嘅椅可以變成床，到我玩到攰時可瞓覺覺豬，有得玩有得瞓，你買咗呢架車之後，咁以後出去遊車河就唔怕我會扭計啦。</p><p>NissanElgrandHighwayStarSpecifications</p><p>引擎：3498ccV6DOHC<br> 馬力：240ps/6,000rpm<br> 扭力：36.0kgm/3,200rpm<br> 傳動：5前速半自動波<br> 車價：$476,800<br> 每月供款：$9,620（60期）<br> 汽車提供：大昌汽車（22621088）</p><p>福士PassatWagonVariant<br>載滿玩具去沙灘</p><p>每次去親沙灘游水，媽咪都唔畀我帶晒所有沙灘玩具去玩，佢話唔夠位擺喎，如果買呢架福士PassatWagonVariant就好啦，車尾箱好大，咁我可以一次過將吹氣超人、沙灘波、浮床、水槍、飛碟……全部帶晒出嚟。我知道爹哋一路都好想帶埋塊滑浪板去滑浪，如果可以揸呢架車去，咁佢就可以將成塊滑浪板綁上車頂個行李架度啦!</p><p>PassatWagonVariant2.0FSI<br>Specifications</p><p>引擎：1,984cc直4DOHC<br> 馬力：200bhp/5,100rpm<br> 扭力：280Nm/1,800rpm<br> 傳動：6前速半自動波<br> 車價：$368,000<br> 每月供款：$9,128（48期）<br> 汽車提供：合泰汽車（28828938）</p></body></html>