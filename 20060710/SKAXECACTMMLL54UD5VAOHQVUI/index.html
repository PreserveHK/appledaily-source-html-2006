<html><header><meta charset="utf-8"><title>四餸一湯：香草香薰菜　定驚寧神</title></header><body><h1>四餸一湯：香草香薰菜　定驚寧神</h1><p>上星期自英格蘭、巴西出局，世界盃感覺已經打完，冇晒Mood！前幾日天水圍三屍燒炭案轟動全港、遲啲坐巴士睇醫生都要交稅！被篇篇令人情緒低落的新聞包圍，就更加要多啲𠱁自己開心；草本健康及美容顧問Ophelia表示，其實以香草、香薰入饌，可有提升情緒功效，加上香草煮食香氣四溢，Relax享受煮食之樂；人生煩事多、樂趣更多，開心啲喇香港人！<br><br>記者︰劉昱蘭<br>攝影︰周旭文<br>Model︰Daisy（Salvador）<br>示範︰Ophelia@康姿堂（26762885）</p><p>香氣迷人迷迭香蔬菜串燒</p><p>價錢︰$17/2人<br> 需時︰10分鐘<br> <br> 鄰居出事想幫吓手但家人就想搬走？屋企有壓力；每年交一次稅都未夠遲啲日日交稅，銀包有壓力；上司諸多要求工作加完又加，打工有壓力；所以Ophelia話，呢個時候最好用迷迭香（Rosemary）作食材，因為迷迭香可助人於長久壓力下得到舒緩，又可增加思考力。</p><p>材料︰</p><p>薯仔1個、鮮冬菇4個、茄子1條、車厘茄1盒、迷迭香4束、有機豉油1.5湯匙、橄欖油1湯匙、香橙精華油2滴<br> <br> 茄子$4/斤（a）<br> 車厘茄$13.9/250克（b）<br> 甜橙精華油$86/10毫升（d）</p><p>簡易法</p><p>1.薯仔煮熟切粗粒，茄子切粒，車厘茄切半，鮮冬菇洗淨；<br> 2.將4種材料穿在迷迭香葉枝上；<br> 3.將橄欖油、精華油和迷迭香葉碎混和作汁，灑在串燒上；<br> 4.橄欖油起鑊煎至微黃、淋上豉油即可。</p><p>貼士︰</p><p>先用竹籤在食材上拮開小孔，再穿迷迭香就會易啲。</p><p>鬆弛催眠香茅九層塔素肉湯麵</p><p>價錢︰$16/2人<br> 需時︰10分鐘<br> <br> 英格蘭、巴西輪住出局嗰一晚，真係點都瞓唔到，輸波都算小事，我諗天水圍居民痛失至親的親友，可能晚晚徹夜難眠重難捱。想瞓得好，食少啲安眠藥，九層塔都可有鬆弛神經，使人容易入睡！</p><p>材料︰</p><p>麵條2束、素肉腸2安士、九層塔2束、日本米釀1湯匙、豉油2茶匙、香茅1支、麻油2茶匙、水2杯、鹽少許<br> <br> 九層塔$5/包（a）<br> 接骨木花$44/1安士（d）</p><p>簡易法</p><p>1.煮麵條後過冷河備用；<br> 2.熱水放酒、豉油、海鹽、麻油、香茅及素肉腸後即熄火，淋在麵上，加九層塔即成。</p><p>貼士︰</p><p>九層塔不應落鑊長煮，否則會走晒啲香味。</p><p>安神定驚有機士多啤梨雜菜沙律</p><p>價錢︰$30/2人<br> 需時︰5分鐘<br> <br> 天水圍呢個高壓地帶，好多小朋友年紀輕輕就感受到永別的陰霾，九層塔除咗可以令人入眠，仲可以安神定驚，安撫脆弱心靈。莫講話細路，我前晚見到一班香港先生，見識過佢哋嘅鬼聲清唱，我都嚇咗一驚，即刻整番個九層塔沙律先得。</p><p>材料︰</p><p>有機沙律雜菜1包、士多啤梨10粒、九層塔1束、羅勒少許、有機蜜柑/檸檬/甜橙精華油2滴、橄欖油1湯匙、黑醋2湯匙<br> <br> 士多啤梨$22.9/250克（b）<br> 羅勒$50/100克（c）<br> 橄欖油$22.9/250毫升（b）</p><p>簡易法</p><p>1.雜菜、士多啤梨及羅勒洗淨瀝亁，羅勒摘葉與士多啤梨拌勻；<br> 2.將精華油、橄欖油及黑醋混和，倒進士多啤梨雜菜中加九層塔中，翻勻即可。</p><p>貼士︰</p><p>凍食的橄欖油，最好用冷壓及不經高溫榨取的，冇高溫處理先保存到營養。</p><p>抗菌退燒芬芳純露薄荷梳打</p><p>價錢︰$20/2人<br> 需時︰3分鐘<br> <br> 睇報紙先知，原來精神病患者，可能會因發高燒而得病，所以真係唔可以睇小發燒。Ophelia介紹接骨木花及部份純露可抗菌退燒功效。</p><p>材料︰</p><p>有機菩提花/橙花/香蜂草純露2茶匙、有氣礦泉水約2杯、薄荷葉2束、接骨木花1/2茶匙<br> <br> 有氣礦泉水$8.8/330毫升（b）<br> 薄荷葉$25/100克（c）</p><p>簡易法</p><p>將薄荷葉洗淨瀝亁後，將純露、有氣礦泉水、接骨木花及薄荷葉等順序倒入杯中混合。</p><p>貼士︰</p><p>純露一定要係認證有機才可安心食用。</p><p>食得開心　紅藍莓乳酪</p><p>價錢︰$30/2人<br> 需時︰5分鐘<br> <br> 天水圍嘅華女死亡日記，話自己冇屋，冇孩子；事事人比人，稍失信心好易諗埋一邊；玫瑰天竺葵精華油使人有安全感，加強與外界溝通信心，有溝通就有出路啦！</p><p>材料︰</p><p>青蘋果1個、紅莓或藍莓1盒、有機玫瑰天竺葵精華油2滴、純乳酪1杯、薄荷葉1束<br> <br> 紅莓$39.9/170克（b）<br> 藍莓$20/250克（a）<br> 天竺葵精華油$220/10毫升（d）</p><p>簡易法</p><p>1.青蘋果洗淨切粒，薄荷切碎；<br> 2.將精華油和乳酪拌勻，混合青蘋果粒及莓，再放入薄荷碎即成。</p><p>貼士︰</p><p>想凍食都唔好雪太耐，最多15分鐘，過冷會好傷脾胃。</p><p>香薰油入口前要睇真</p><p>Ophelia有逾10年草本健康及美容顧問的經驗，有中醫營養學證書，𠵱家仲修讀草本學。佢最Enjoy用迷迭香煮餸，一邊煮一邊聞，香味直達腦神經情感區，香氣可以忘憂。</p></body></html>