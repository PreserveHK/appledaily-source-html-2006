<html><header><meta charset="utf-8"><title>馮仁昭四圍超<br>官恩娜街頭祝壽　舊港男離奇到賀</title></header><body><h1>馮仁昭四圍超<br>官恩娜街頭祝壽　舊港男離奇到賀</h1><p>官恩娜（Ella）前晚有份擔任「2006香港先生選舉」嘅評判，完騷後已經係凌晨時分，正當大家都陸續離開之際，竟然見Ella同埋七、八個fans喺無綫將軍澳電視廣播城門口開party，原來Ella噚日生日，班fans專程帶埋壽包、香檳同埋大堆禮物，嚟同偶像慶祝。</p><p>變臉彈開</p><p>見到班fans咁錫自己，Ella開心之餘，仲好豪氣咁拎住支香檳「吹喇叭」逐個敬酒，不過最奇怪嘅係舊年落選嘅香港先生彭冠期，即係最近有份演出新劇《男人之苦》、飾演吳卓羲老友嗰個，竟然隱藏喺人堆裏面，仲拎住杯香檳有講有笑。當被記者發現後，佢即刻變臉，聽見話影合照嗰陣，佢同Ella仲尷尬到即時彈開，Ella解釋話係怕公司唔鍾意，所以唔敢影，不過就當然唔認有嘢啦！<br> 其實喺事發前10分鐘，馮仁昭明明見到彭冠期揸住架電單車離開電視城，馮仁昭問佢點解返轉頭，佢支吾以對話：「頭先揸車嗰陣聽到佢哋電話，咪返轉頭囉！」雖然呢個解釋勉強可以收貨，但睇佢同Ella無端端唔肯影合照，馮仁昭覺得有古怪！　</p></body></html>