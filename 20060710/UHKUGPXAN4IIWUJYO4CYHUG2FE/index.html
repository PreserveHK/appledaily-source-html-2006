<html><header><meta charset="utf-8"><title>　　民協3:0大炒民主黨 - 李八方</title></header><body><h1>　　民協3:0大炒民主黨 - 李八方</h1><p>食住世界盃熱潮，民協噚日就約埋民主黨上演咗一場「政黨世界盃」。民協馮檢基好抵死咁同八方講，佢本來係想請最大反對派民建聯踢，點知對方唔制，惟有搵最大友好派嘅民主黨頂上。由於兩隊球員年紀都有番咁上下，所以半場踢30分鐘，兼且可以無限換人。<br> 馮檢基雖然被隊友稱為「民協大哨」，不過唔知佢係咪成12年冇踢波，跑到好似行路咁，仲踢咗唔夠10分鐘就謝咗，要出場休息，相反民主黨達仔李永達雖然係肥仔一名，但係踢中場就搏命好多，不停為隊友製造機會。<br> 八方見民主黨青委一大籮，以為佢哋好掂，點知個個都漏晒氣，達仔都忍唔住寸班隊友冇氣冇力，反而民協雖然老將多，但係個個禮拜都有練波，完半場前就已經入咗一粒，之後仲送多兩隻蛋畀佢哋。雖然係友誼第一、比賽第二，但係連輸三球，達仔可能發現隊友身體唔夠好，建議兩個禮拜練一次波，備戰10月嘅「民主普選盃」，聽聞到時仲有前綫、公民黨、社民連線同職工盟加入，肯定好過癮。</p></body></html>