<html><header><meta charset="utf-8"><title>金手指：花旗國教金正日被共產嘅滋味</title></header><body><h1>金手指：花旗國教金正日被共產嘅滋味</h1><p>大家都知道上個禮拜北朝鮮金正日同志放火箭，幫花旗國國慶日「助興」。孫柏文亦曾經形容北朝鮮試射新式導彈為一場「世紀沙蟹局」。參與者就係北朝鮮vs花旗國。上個禮拜我都用隻金手指為大家篤過初步分析，我曾經話北朝鮮呢次一鋪清袋，原因係北朝鮮嘅新式導彈唔掂。<br> 點知道，經過一個周末嘅反思之後，我發覺呢場唔係「世紀沙蟹局」咁簡單。其實呢場試射導彈事件，應該係一齣典型「九十年代講『賭沙蟹』嘅港產片」。如果大家仲記得當年講「賭沙蟹」嘅港產片，就一定會記得每一場沙蟹局未去到最後，你都唔會知邊一個係最後大贏家，同埋最後贏家究竟係點贏。當然，如果當時有觀眾想喺開古之前，估個最後贏家點贏，其實都可以。不過，嗰位觀眾首先要捉摸到究竟個最後贏家想贏啲乜。港產片裏面就容易估，因為來來去去都係想贏錢，最多係想贏得美人歸。</p><p>導彈唔掂應係蓄意</p><p>大家可能會問：「孫柏文點可以用港產片橋段，去分析國際形勢？」我同大家講，分析國際形勢，特別係想知道每一個參與者想贏啲乜，可能比港產片更加簡單。花旗國要嘅係北朝鮮政權倒台，跟住有親花旗國政權上台，最好就係可以將軍隊擺放喺鴨綠江旁，隨時一條大直路到北京。咁北朝鮮要嘅仲簡單，就係自保，我真心相信金正日同志去完神州遊（特別去到車水馬龍嘅廣州市）之後，都好想學我哋神州一樣，推行富中國特色嘅社會主義，搞吓開放改革。不過，金同志知道要將根深柢固嘅計劃經濟推倒，就會引起社會動盪，外國勢力亦都可以乘機搞搞震。所以要外國勢力打消搞搞震念頭，就一定要畀佢哋知道，北朝鮮政權如果因為外國勢力倒台，就要外國勢力一齊「一鑊熟」。所以佢哋先至會咁有心機去研製核彈、火箭。<br> 講番微觀啲，今次我講話北朝鮮一鋪清袋，可能錯咗。我絕對有理由相信北朝鮮嘅新式導彈「唔掂」係「特登」嘅。金同志雖然講過好多嘢，令到大家覺得北朝鮮係完全唔想談判，不過最想傾偈其實就係佢哋。而成日都話要談判嘅花旗國，先至係對傾同唔傾最冇所謂嗰個。原因係早排北朝鮮放喺澳門嘅錢被凍結，搞到北朝鮮領導層冇得過皇帝式生活，一招打中死穴，就連花旗國自己都唔知道會咁有效。花旗國卒之知道自己佔上風，所以就慢慢來對付北朝鮮。咁北朝鮮特登搞到啲導彈「唔掂」嘅原因，就好似一個屢試屢敗，經常「玩自殺」嘅女人一樣，其實只係希望個老公睬吓佢。</p><p>剃人頭者人剃其頭</p><p>成單嘢最諷刺嘅地方，就係落實共產主義必須侵犯產權。最唔明白自己啲嘢俾人攞咗去嘅痛苦，就係共產政權嘅管理層，因為永遠都係佢哋搞人，唔係人哋搞佢。今次花旗國搞到北朝鮮嘅錢被凍結，真係可以話花旗國教金正日被共產嘅滋味囉。<br> 孫柏文</p></body></html>