<html><header><meta charset="utf-8"><title>　　匯豐高招玩殘煲呔 - 李八方</title></header><body><h1>　　匯豐高招玩殘煲呔 - 李八方</h1><p>上個禮拜好多公務員過咗第一個五天工作周，今個禮拜仲正，係四天工作周。點解？因為噚晚睇完波，今日就算返工，實情當放假可也。各位官長亦冇必要太過執着，四年一次，唔使吓吓都強政勵治嘅。千祈咪學九巴咁話會報警拉啲詐病請假嘅司機大佬，咁做好冇人情味啫。唔怪得陳祖澤做唔成特區領導。</p><p>「好日」宣布六天服務</p><p>講番五日工作，八方記得舊年鄺廣傑大主教喺佢篇聖誕文告中，呼籲大家要關注工時長問題，話現時僱傭關係仲差過奴隸制度時，大主教仲率先建議實行五天工作。之後冇耐，滙豐就傳出研究畀員工每周返五日。當時好多人諗唔明：香港地銀行服務咁重要，點可以縮短營業時間呢？滙豐莫非short咗？點知跟住就到煲呔出招，仲話咁快手在今個月開始畀部份公務員返少半日。<br> 特區回歸之後，七年浩劫八年惶恐，公務員亦係嚴重受害一群。先有阿松哥空降入嚟，落佢哋面；繼而又有董伯整個問責制，奪佢哋權；最傷仲係要減人工削福利，兼夾俾人抹黑為貪婪嘅蛀米大蟲。所以呢十六七萬最優秀嘅人才士氣低落到極。咁煲呔改朝換代，點都要搞搞佢。除咗搵咗較得人心嘅D姐去領軍之外，有乜好過慷納稅人之慨，等班馬仔馬女一年放多24日假咁去收買人心？<br> 點知千算萬算，都算唔到short咗嘅滙豐，會喺政府第一次禮拜六放假前兩日，竟然嚟一式五日工作六日甚至七日服務，贏盡全城輿論嘅高招。滙豐呢一擊，令到同行手忙腳亂，更加令到政府好醜樣。本來運輸署周六唔換牌、康文署唔訂場、食環署唔捉老鼠、房屋署唔接受公眾查詢等等強政勵治措施，已經受到市民批評，不過大家諗住打工仔有機會放多半日假，算喇。到滙豐叻到又放假又改善服務，相形之下，政府就變成一條吞泡嘅大懶蛇。</p><p>高官死撐運作暢順</p><p>八方記得上個禮拜五，啲社論啦、Phone-in啦都係鬧鬼政府，坐喺行會本身係銀行家嘅寶哥哥，被人問到呢件事就耍晒太極。聽聞好多高官亦念念有詞，到禮拜六，惟有死撐，話唔開工都「運作暢順」！真笑死人。咁鬼叫你特區政府在行會飛走滙豐代表咩。你話如果鄭海泉坐喺裏面，點都會關照聲，唔使政府咁被動，又或者遲少少先公布高招，等人哋冇咁尷尬啦。</p></body></html>