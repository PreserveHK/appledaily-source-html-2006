<html><header><meta charset="utf-8"><title>股路縱橫：世盃收鑼玉皇朝「開騷」有得諗</title></header><body><h1>股路縱橫：世盃收鑼玉皇朝「開騷」有得諗</h1><p>美股上周五跌134點，港股今日又會趁勢調整一下，但唔會大跌，對沖基金玩「浪」，由今年3月低位15348砌上5月高位17328，升幅12.9%；又由17328插落6月低位15205，跌幅係12.2%；呢個升浪，由15205到上周五嘅16497，升幅只係8.5%，應該未夠喉，唔會咁快收手。大市短期上升目標係16800，但對沖基金可能會將佢推到上17300。<br> 大市反覆向上，短期恒指嘅表現會比國企為強，點解？因為國企幾隻大孖沙股，包括中國人壽（2628）、建設銀行（939）、中石油（857）同中石化（386），由7月中開始到月尾都有大量窩輪到期，大戶到時到候就會做工夫，㩒到實。不過，長遠嚟睇，要搵大錢，都係要揸國企。<br> 世界盃收鑼，巴西、英格蘭同阿根廷8強出局，雖然令人失落，但法國同意大利爭霸，亦唔算爆冷門。今朝睇完場決賽，趁今日大市調整，大家亦可以乘機回一回氣，養番好對熊貓眼，再上股場。<br> 股市呢輪成交大減，肯定有受世盃影響，6絕之後，7月應可以翻身（起碼成交會多番）。唔單止個市，個別在世盃期間「修心養性」嘅二三線股，亦會陸續熱身，有概念嘅可優先留意。</p><p>動畫周邊產品收益可觀</p><p>玉皇朝（970）同中央電視台合作拍攝嘅《神兵小將》動畫，綠燈已開，原本6月推出，但為咗避免同世界盃硬碰（青少年嘅觀眾對象有大部份重叠），決定延期，家陣世盃踢完，《神兵小將》已計劃接住「開騷」，務求一擊即中。<br> 《神兵小將》改編自玉皇朝原創漫畫《神兵玄奇》，並重新設計成Q版動畫，全劇共52集，首輪將在央視播出，之後分階段在其他城市的有線電視台推出，預期會繼《哪吒》之後，掀起另一股熱潮。<br> 玉皇朝雖不會享有動畫播放時段的廣告收益，但周邊產品包括漫畫書、文具和飲品等收入會非常可觀。中國有人口13億，兒童及少年佔3.7億，以漫畫書一期銷70萬本計，賣12元，每本毛利3元，一期就賺210萬元，條數好襟計。<br> 玉皇朝已打橫行個多月，10日、20日同50日線都在0.77元，一破位而上，中期升浪即可確認，第一個位係0.86元，整固後再上，可見1.12元。<br> 郭兆誠</p></body></html>