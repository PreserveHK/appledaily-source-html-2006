<html><header><meta charset="utf-8"><title>消費blog：將酸橙變甜秘方大公開</title></header><body><h1>消費blog：將酸橙變甜秘方大公開</h1><p>天時暑熱，除咗飲水，我會食多啲生果補充水份，前幾日買咗啲橙同蘋果，返公司同同事明明分享。點知一食，啲橙酸到死，嬲嬲地想即刻丟咗佢，但明明高聲叫停：「咪住！」(＞_＜)<br> 佢用個大碗裝大半碗溫水，將其餘兩個橙連皮放喺水入面，10分鐘後，再切開啲橙食，嘩！真係甜咗啲喎。我仲將之前食剩嗰半個酸橙，放喺保鮮袋，然後照辦煮碗，浸溫水10分鐘，嗰半邊橙真係變甜！<br> 喺我哋搞緊呢個小小實驗時，發現旁邊切開咗啲蘋果已經變咗鐵銹色；雖然咁講好衰女，但係真係睇見都無胃口。點知明明又有橋，佢將幾個橙榨汁，用橙汁嚟浸蘋果10分鐘，結果啲蘋果又變番白雪雪！(^O^)<br> 明明好威風咁話：「呢啲係我祖傳秘方。」我問佢點解，佢停一停，然後話：「唔知喎。」激死！！！</p><p>理大應用生物及化學科技學系講師梁潤松後來同我講，理論上嚟講，橙有酵素，酵素喺溫度稍高環境會更活躍，可以分解橙入面嘅酸性分子，咁橙嘅果糖就會多過酸性分子，所以會甜啲。佢又話，蘋果有鐵質，切開咗遇空氣會氧化，但橙就有還原型維生素C，係天然抗養化物質，所以氧化咗嘅蘋果，浸橙汁後，會變回原狀。<br> 梁博士好叻㗎，佢曾經發明治療肝癌嘅新藥物，但講到呢啲嘢又可以深入淺出；所以話，高深嘅科學，其實都可以好生活化。(^_^)<br> 逄周一刊出</p></body></html>