<html><header><meta charset="utf-8"><title>陽光少女橫行沙灘<br>楊秀惠千轉呼拉圈甩肥腰</title></header><body><h1>陽光少女橫行沙灘<br>楊秀惠千轉呼拉圈甩肥腰</h1><p>楊秀惠決定在今個夏季做個陽光少女，以背心熱褲做主打！在馬來西亞長大的她大談喼弗之道，就是每日轉1,000次呼拉圈，這樣就能殲滅腰間脂肪，做個名副其實的窈窕淑女。</p><p>楊秀惠在馬來西亞土生土長，從小已在炎熱天氣下生活，兩年前隻身來港發展，獨自面對人生的轉捩點，不但工作漸見起色，也逐漸習慣香港人的步伐。她表示閒來愛做運動減壓和健體，時值夏天，她最喜歡游泳，也懷念家鄉的解暑妙方。</p><p>最掛念雪花冰</p><p>夏日炎炎，楊秀惠習慣以西瓜代替午餐，她日前說：「天氣太熱會冇胃口，午餐最好食水果，我喺馬來西亞時，成日將西瓜切開一半，用匙羹慢慢食，就算屋企唔開冷氣都會透心涼，最好梗係一邊游水一邊食啦。」來港後，每逢夏天她就最掛念家鄉消暑飲品雪花冰，她說：「類似香港啲刨冰，將冰磨碎後加果汁味糖漿，好好味，夏天我最鍾意食，但香港比較少，惟有間中自己整。」</p><p>15分鐘腳踏機</p><p>女士們在夏天最愛騷身材，想在炎熱天氣下穿三點式，喼弗在所難免，楊秀惠表示會每日玩呼拉圈踢走腰間脂肪，她說：「女仔好易有脂肪積聚，尤其喺腰部，我每日都轉1,000吓健康呼拉圈，初時都瘀晒㗎，但對收腰極之有效，因為係全身運動，另外每日玩15分鐘腳踏機，我睇書名模林志玲都係做呢樣運動。」<br> 採訪：卓寶花<br> 攝影：林德雄<br> 服裝提供：Sufergirl</p><p>楊秀惠（Vivian）</p><p>年齡：21歲<br> 學歷：畢業於馬來西亞MonashUniversity<br> 三圍：34、24、35<br> 入行經過：04年代表馬來西亞來港參加「國際華裔小姐」進入五強，並獲無綫賞識簽約成為藝員<br> 曾演出劇集：《人間蒸發》、《天幕下的戀人》、《通天幹探》、《千詭百計》、《赤沙印記＠四葉草2》、《法證先鋒》等<br> 資料來源：《蘋果》資料室</p></body></html>