<html><header><meta charset="utf-8"><title>慕尼黑七十二小時（二） - 谷德昭</title></header><body><h1>慕尼黑七十二小時（二） - 谷德昭</h1><p>話說第一天到達慕尼黑，下榻酒店後，由於時差尷尬，比香港慢六個小時，再瞓又怕一睡有排先起，校唔啱番時間，於是選擇通街逛。行至中央火車站，大開眼界，各款新舊火車像火柴盒玩具般排晒隊停喺處，未見上班人潮，反而見到不少揹着背包的年青人在席地而坐或睡等火車。跟其中一位東方面孔傾偈，原來來自韓國，一班同學聯袂流浪歐遊，他用普通話說聲：「你好，」我笑笑口還一句：「襟沙阿咪Da。」年青人結伴背包遊何等浪漫，自己非常遺憾生命中缺少了這一頁，現今香港年青人好此道者不多，大部份寧願多買幾本潮流雜誌，貢獻工資零用，讓潮流老祖們發大財多買兩架賓利或鑲棚鑽石牙。青春小鳥一去不回來，恨亦恨唔番。</p><p>到了地鐵車站，望着八陣圖般的路線表，加上站名個個廿個字母咁長，越睇越頭痕，年紀越大，越怕睇啲冇道理講嘅嘢，十分鐘過後，舉手投降，買車票跳上遊客必殺法寶──Greyline旅遊巴士參加城市短線遊，兩個半鐘頭兜一轉慕尼黑，皇室夏宮、奧運村、各款大件夾抵食嘅古舊建築名勝，安坐玻璃巴士內涼住冷氣一次過睇勻。徇眾要求午餐吃德國菜，打開餐牌一睇又係佢識我我唔識佢，重要係估都冇得估，跟侍應搭訕才知道誤闖了希臘餐廳，既來之，則安之，吃了一頓幾地道兼OK好味嘅午餐，但老實講句，希臘嘢就算更好食都及唔上唐人嘢，叫做同小朋友一齊試吓新口味，大家你眼望我眼講句：「咦？幾好味喎」、「咦？乜粉紅色呢劈嘢原來係鹹㗎？」開開心心又一餐……</p></body></html>