<html><header><meta charset="utf-8"><title>李樂詩的故事與夢想 - 左丁山</title></header><body><h1>李樂詩的故事與夢想 - 左丁山</h1><p>香港出版業總會為提倡讀書風氣，推出「讀書月」，希望藉此推動市民嘅讀書熱情。出版人本身係文人氣質，唔多識搵銀搞活動，叻在搵到新城電台做夥伴，得到馬會贊助活動費，籌備咗幾個月之後，於是可以展開活動。<br>馬會嘅人事事務及培訓發展經理鄭敏霞向左丁山講，馬會自己亦有內部培訓活動，主題係「童話、故事、夢想」，佢話做人要有夢想，要有闖世界、冒險嘅勇氣，先至可以提升自己，提升整個社會。佢最佩服讀書廣博之人，譬如董橋就係佢偶像。<br>香港人讀書風氣，唔算廣泛，董橋係站在高峯嘅例子，得佢十分之一，已經不俗。但講到夢想，香港人更加缺乏，陶傑話有英國青年發願自巴格達行路去北極，呢種人喺香港去邊度搵。<br>公關大姐大話：「你識唔識李樂詩，呢位女士就係好有夢想嘅香港人！」佢畀啲資料左丁山睇，原來李樂詩曾經到過北極八次，南極五次，珠穆朗瑪峯雪域四次，塔克拉瑪干沙漠二次以及雅魯藏布大峽谷。李樂詩嘅探險經歷，相信係香港人之冠。二○○四年一月，李樂詩整裝待發前往南極，突然知道自己患上結腸癌，於是入院做手術，醫生知道佢為人有夢想，探險十幾年，經常飲下野外污染淡水，如果咁就去咗，好唔抵啫。於是免費同佢做手術，之後李樂詩堅持鍛煉體能，聽「春江花月夜」，緩和神經，到咗二○○四年八月，又去咗南極……</p><p>李樂詩深感有生之年，要與時間搏鬥，唔知可以生活多幾耐，於是策劃興建一個「中國極地博物館」，展覽大量珍貴標本、紀錄，本着「科學、普及、開闢、創新」宗旨，運用多媒體，向年輕人介紹人間罕至嘅極地冰雪世界。現在有幾間鄉村學校願意捐出校舍，只收租一元，畀李樂詩辦極地博物館，但係裝修、設備、電腦多媒體器材等等，已需要三百萬元。李樂詩有故事，有夢想，可惜冇錢呢！有人願意捐款，成就李樂詩之夢想嘅，請與佢聯絡。</p></body></html>