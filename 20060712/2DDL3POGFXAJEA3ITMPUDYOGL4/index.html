<html><header><meta charset="utf-8"><title>抵食舖：$10碟五星廚意粉抵食過碟頭飯</title></header><body><h1>抵食舖：$10碟五星廚意粉抵食過碟頭飯</h1><p>拍拖，最忌莫財，有辦你睇──呢日，David垂頭喪氣，額頭鑿住個「窮」字，月中咋喎，咁快手緊？皆因世界盃決賽押重注買法國攞冠軍，拜施丹一個頭槌所賜，成份糧輸晒，今個月都無飯開，自己捱麵包唔打緊，最弊女友Kristie誓死唔幫襯M記茶餐廳。好彩，天無絕人之路，佢見到「Marco's」賣$10一碟意粉，$10，抵過食碟頭飯多多聲。<br>記者：黃若茵<br>攝影：伍慶泉<br>模特兒：Kristie、David（Salvador）</p><p>兩兄弟孖住上</p><p>見「Marco's」老闆兼大廚Marco皮膚黑鼻尖尖，以為又係個外籍大廚，點知佢一口流利廣東話，原來係個不折不扣嘅香港人。佢14歲入行，出身自半島酒店，曾於香格里拉、美麗華等多間酒店主理歐陸菜式，之後到歐洲遊歷，學習更多烹調歐陸菜技巧：「我一入行就夢想擁有自己嘅餐廳。」見時機成熟，佢毅然離開酒店，搵細佬負責樓面，兩兄弟孖住上開餐廳，細佬話：「大佬讀書唔多，做學徒嗰陣一落場就學法文、意大利文，方便同啲鬼佬大廚偷師吖嘛！」兩個月前Marco更獲出版社邀請推出《名廚西餐》，想不到離開5星級酒店，自己打回來嘅天下更響更大。<br> 開餐廳最緊要揀個靚位，眼見吳松街一帶只得中低檔食肆，就連泊車收費都要自己補貼，點算？Marco卻無有怕：「呢頭嘅消費力其實一啲都唔低，甚至比山林道更高。舖頭開正酒店隔籬，不知幾多大老闆落嚟幫襯，況且呢區只得我呢間歐陸餐廳，講價錢比尖沙嘴區平，客源一定有保證。」講到咁掂，點解賣$10碟意粉咁蝕本？「當宣傳囉，客人食過覺得好味，一定會返轉頭。」返唔返轉頭我唔知，不過$10一客出自酒店大廚嘅意粉去邊到搵呀？茶餐廳啪碗爛鬼餐蛋麵都唔止呢個數喇。</p><p>1.鮮雜菜番茄炒寬麵$10（原價$58）</p><p>睇菜名覺得用料一般，但平心而論，樓上Cafe幾十蚊碟意粉咪又係用番茄雜菜？試味道，入口帶少許辣味，食起嚟都幾吊癮。</p><p>2.野菌炒天使頭髮$10（原價$68）</p><p>配料以野菌為主，平衡到醬汁嘅膩口感，同天使頭髮炒埋一碟更加係絕配，幼身麵條夾着大量白汁，每吃一撮都好滿足。</p><p>3.加邦拉娜寬麵$10（原價$78）</p><p>加邦拉娜係意大利文，解作煙肉、火腿及白汁。我不嬲鍾意Creamy芝士白汁，跟寬麵一齊放入口，瀰漫陣陣芝士香，正。</p><p>4.鵝肝醬多士$10（原價$38）</p><p>Marco拿手好戲，麵包塗厚厚一層法國鵝肝，夾着食唔覺膩，香脆多士跟軟腍鵝肝一齊食，呢個食法唔比煎鵝肝遜色。</p><p>5.意大利紅酒燴梨伴雪糕$10（原價$32）</p><p>招牌甜品，用紅酒將雪梨浸至入味兼變紅，一咬雪梨又苦又甜嘅酒味即滲入口，再嚟一啖雪糕一啖生果，好味，咪就係咁囉。</p><p>食客有say</p><p>搵食攻略</p><p>Marco's（23752352）<br> 地址：佐敦吳松街169至189號聖地牙哥酒店地下<br> 營業時間：8:00am-3:00am<br> 交通：深水埗地鐵站C2出口，代客泊車，$30/2小時<br> 座位：60個，特設卡座，近街座位有落地玻璃，可見街景<br> 人均消費：$160<br> 有着數：惠顧滿$300可獲會員卡，儲積分可換領禮品<br> 最好賣：鵝肝牛柳套餐，每日賣50份<br> 註：每枱只可選1款優惠菜式，3款意粉每日限賣50客，售完即止，優惠期為7月16日至7月20日</p></body></html>