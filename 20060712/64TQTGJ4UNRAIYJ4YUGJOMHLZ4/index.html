<html><header><meta charset="utf-8"><title>好想飛　法國：海邊HotStoneSpa　任做任昅</title></header><body><h1>好想飛　法國：海邊HotStoneSpa　任做任昅</h1><p>法國南部出名擁有蔚藍的晴天，尤其是在尼斯，夏的陽光更加係無得頂，躺在曬暖了的黑色卵石上，身旁是半裸享受日光浴的美女！歎完陽光、海灘加美女，又可以逛街去，在尼斯購物雖然唔及去巴黎多姿采，不過就一樣有平嘢掃。<br><br>記者、攝影：梁學文<br>鳴謝：菁英郵輪，芬蘭航空</p><p>先唔講尼斯當地風光有幾好，淨係睇個名都可以知道係個正地方。尼斯英文名係Nice，英文Nice嘅即係「正」，有名你叫。點正？我想，首推這裏的海灘。尼斯，位處法國南部的「蔚藍海岸」（Cted'Azur），海灘連綿幾公里，任何一個位置都可以有無敵景觀。和我們見慣的靚灘不一樣，這裏布滿鵝卵石，瞓上去熱辣辣，十足做Hotstonespa，好過癮。唔單止有熱辣鵝卵石，海灘更加係無拘無束，無論男女，同樣愛Topless，Carefree去裸曬，來到千祈咪大驚小怪，流晒口水係咁昅咁失禮。<br> 一去到海灘，我都唔怕瘀，雖然無6嚿腹肌得個大肚腩，都即刻除衫大曬特曬。如果唔想齋曬齋游，呢度都有其他水上活動可以選擇，好似降落傘或者水上電單車，都一樣好玩又刺激。但係講到免費又好玩，我就揀咗去打沙灘排球，同一班三唔識七嘅排球手打波，識吓新朋友，又可以出番身汗，都幾開心。</p><p>入迷宮尋寶</p><p>如果唔係曬到背脊有啲痛，我真係唔捨得離開個沙灘，不過為健康着想，都係起身沖身去Shopping。喺尼斯掃平貨的地方，主要集中喺中央巴士總站附近，一落車就好易搵得到。呢個地方20幾年前曾經係果欄，係個批發市場，有好多小型生果店。不過因為大型超級市場出現，結果將果欄一帶的小型生果店淘汰，𠵱家就變成一間又一間嘅小商店。咪以為係果欄就好細，呢個果欄共有4條主要大街，仲有幾十條橫街小巷，就似入咗一個大迷宮。雖然每條街嘅店舖頭各有特色，不過依然好易迷路，我都花咗一定嘅時間至行番出大街，所以最好靠右行，行完一條街才轉去下一條，就唔使擔心走失。</p><p>御用瓷器8歐元（b）</p><p>17世紀前，Moustier係一個名不經傳的小鎮，直至拿破崙時期，呢個小鎮開始出名。Moustier之所以出名，係因為當地出了一個瓷器專家，專門替皇室製造瓷器，不過隨着拿破崙的戰敗，呢度開始沒落，直至兩個世紀前再重新開始製造。𠵱家瓷器經已平民化，喺尼斯的FayencesdeMoustier都可以買得到。店員McCabane展示最受歡迎的瓷碟，我摸上手，質感又確實比一般的瓷碟好。顏色仲好靚，白襯藍、黃撞綠，全部都襯晒色。我就最鍾意個香草樽，細細個的的骰骰，而且特價，8歐元有交易。</p><p>印度Style最Hit（c）</p><p>印度Style喺歐洲好興，喺呢度更係行幾步就搵到一間，而當中賣印度產品賣得最特別而又最平的係Nirvana。老闆娘係半個印度人，最愛印度飾物，店內亦主要賣飾物，亦有些少家具可供選擇。講到最好賣，就係老闆喺印度帶返來嘅銀耳環，每日閒閒哋都可以賣到150對。不過我印象最深刻嘅係店內兩位印度女店員，唔係因為靚，而係同佢哋講價嗰陣，大家都用唔鹹唔淡嘅英文，加埋指手劃腳至講得掂，其實有時Shopping最大樂趣係個講價過程。</p><p>必食！！真正糖果</p><p>L'artGourmand係間朱古力糖果屋，亦都係一間Cafe。未行到門口，都聞到一陣朱古力同曲奇嘅味道，我就被陣味吸引咗入去睇睇。呢度全部嘅糖果同朱古力等食品，都係人手製造，最好味係呢度嘅乾果，全部由新鮮生果曬乾製成，就好似中國人過新年嘅糖蓮子、糖冬瓜咁。我最愛係糖提子，一啖咬落去，入面香甜，仲有啲提子汁，感覺好過食糖。（a）</p><p>MyMemo</p><p>1.舖頭晏晝休息<br> 好多舖頭都會喺晏晝1點放食飯，大概食1個鐘。大型ShoppingMall係唯一肯定唔會放食飯嘅地方。<br> <br> 2.注意巴士方向<br> 尼斯巴士係循環線，巴士個牌就寫咗目的地，不過就算同一個名，都可以係相反方向，所以上車前要睇清楚。</p><p>ShoppingGuide</p><p>（a）L'artGourmand<br> 電話：0493625179<br> 地址：21RueduMarche06300VieuxNice<br> <br> （b）FayencesdeMoustierDepositaireOfficiel<br> 電話：0493130603<br> 地址：8RueduMarcheVieuxNice<br> <br> （c）Nirvana<br> 電話：0493626588<br> 地址：BijouxCadeauxD'asie10RueduCollet06300VieuxNice</p><p>出門handbook</p><p>簽證：持特區護照免簽證，持BNO須簽證。查詢：31966100（法國領事館）<br> <br> 郵輪：菁英郵輪千禧號15日12夜地中海郵輪航空遊，行程包括來回威尼斯機票、接送及郵輪千禧號住宿膳食等；暢遊法國、意大利等多個地中海國家。<br> 出發日期：8月5日<br> 價錢：$24,800起。<br> 查詢：23161308（菁英郵輪香港代表）<br> 網址：www.rccl-hkg.com<br> <br> 貨幣：1歐元約兌9.89港元<br> <br> 語言：法語及少量英語<br> <br> 時差：夏令時間較香港慢6小時<br> <br> 電壓：220V，雙圓腳插座<br> <br> 長途電話國家區碼：33<br> <br> 旅遊查詢： http://www.franceguide.com.hk </p><p>天氣預測</p><p>今日尼斯<br> 氣溫23-29℃　<br> 濕度58%<br> <br> 明日<br> 氣溫23-28℃　<br> 濕度58%　<br> <br> 後日<br> 氣溫23-28℃　<br> 濕度58%</p><p>3-5月：平均氣溫20幾度，春天的景色亦不錯。<br> 6-8月：6月開始熱，係最好遊覽的時間，7、8月會較熱鬧。<br> 9-11月：秋天天氣無咁熱，係繼夏天後最佳的旅遊時間。<br> 12-2月：冬天平均最低氣溫攝氏5度，唔太凍，2月仲有狂歡節。</p></body></html>