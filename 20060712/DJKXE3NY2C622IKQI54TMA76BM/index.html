<html><header><meta charset="utf-8"><title>It'sPossible美有可能：超筍附加服務　買卸妝水送按摩</title></header><body><h1>It'sPossible美有可能：超筍附加服務　買卸妝水送按摩</h1><p>新貨推出，買！大減價，買！有禮物送，買！睇嚟買嘢確係女人嘅天性，就算個心十五十六，都會唔買唔舒服。不過，要買都可以買得精明，最近很多護膚品牌都有特別優惠，買滿一定數額就送免費facial、化妝、美甲或手部護理。嘩，計落即係半買半送，但最緊要係你知道邊度有窿路，邊個品牌有着數，搵啱target，一擊即中！<br><br>記者：馬靜兒<br>攝影：陳陶鈞、伍慶泉<br>Model：Fiona&amp;Cody</p><p>Target1<br>IPSA　買1支護膚品送手部護理</p><p>Shopping買到攰，雙手攞住幾十個購物袋，登時手皮都粗埋。去IPSA買1件護膚品或2件化妝品，就可即時成為會員，獲送你1次約30分鐘嘅handtreatment。舒舒服服坐低唞一唞，仲有人幫你做手部按摩，夠晒皮先繼續shopping。</p><p>靚手護理</p><p>要買啲乜？</p><p>IPSA（31481448）<br> 着數情報：買2件化妝品或1件護膚品，即可成為會員兼獲手部美白按摩護理服務（30分鐘）。<br> 地點：apm、太古廣場、又一城、沙田新城市廣場及SogoClub</p><p>Target2<br>Dior　買$3,000贈Facial</p><p>論附送服務最吸引，首推Dior。在又一城的Dior專店買化妝品或護膚品滿$3,000，就可享用一次Diorfacial，視乎皮膚質素決定用哪個護膚系列（價值由$600-$950）。Facial房特別寬敞，做前美容師會先做20分鐘穴位背部按摩，平日攰到死嘅我，做做吓已經舒服到瞓着咗。美容師再用熱暖墊敷在背和胃部上，增加血液循環。此外，你會發現房內會播放柔揚音樂，配合J'adore香氛，精神立時得到放鬆。最後再來15分鐘肩頸按摩、敷軟凍面膜和做面部按摩，但最愛嘅係awakeningmassage，幫我拉鬆晒手腳，臨起床一刻，好想問一句：可唔可以瞓多一陣？</p><p>正斗Facial按摩</p><p>$3,000買啲乜？</p><p>a.水動力深層保濕精華素$570<br> b.洗面乳$210<br> c.雪凝美白面膜$380<br> d.雪凝美白抗曬液SPF50$320<br> e.DiorAddict2SummerFragrance$430<br> f.DiotAddictUltraShine2唇膏$170<br> g.三重美肌控油粉餅$350<br> h.單色眼影$160<br> i.雪凝美白眼部精華素$390<br> j.水動力深層保濕乳液$395<br> <br> 總數（9折價）：$3,037.5</p><p>DiorInstitut（22657728）<br> 着數情報：買任何貨品滿$3,000，便獲贈1次75分鐘facial（$600-$950）和毛巾拖鞋，只限又一城專門店。<br> 優惠期：7月19日-31日</p><p>Target3<br>ettusais　$500送化妝美甲</p><p>平日自己修眉始終不及美容師修得工整，但搵專人化妝兼修眉又會太貴，唔想額外花錢，可以趁住到ettusais買護膚化妝品滿$500時，就可免費獲化妝、修眉及美甲其中兩項服務。美甲不只可以塗單色甲油，還可做簡單花甲。時代廣場和德福商場的專櫃更有磨砂玻璃房，令客人嘅privacy大大提高，咁就可以更安心讓化妝師幫你扮靚。</p><p>彩色美甲妝容</p><p>$500買啲乜？</p><p>a.Vacance迷你指甲油（1套6支）$130<br> b.迷你限量版超捲曲睫毛液$90<br> c.隱形毛孔護膚霜$130<br> d.隱形毛孔啫喱面膜$160</p><p>ettusais（25063180）<br> 着數情報：購物滿$500，可享化妝服務（約60分鐘）、修眉（30-45分鐘）及美甲服務其中兩項。滿$680，送靚靚雨傘一把。</p><p>Target4<br>CLARINS　買夠$1,200　獲面部護理</p><p>如果係初出茅廬嘅OL，想免費學護膚程序，CLARINS都有一個較平優惠，只要在連卡佛CLARINS專櫃買滿$1,200，便獲贈1次30分鐘facial，教你點做一般面部護理。$1,200並唔需要買正價貨，可選半價套裝，計落算是雙重着數。<br> </p><p>教你護面</p><p>$1,200買啲乜？</p><p>a.身體纖體套裝$591（原價$1,020）<br> b.清潔及防曬套裝$432（原價$795）<br> c.OneStep落妝水$180（原價$200）<br> <br> 總數：$1,203</p><p>CLARINS（29946238）<br> 着數情報：於連卡佛的CLARINS專櫃買滿$1,200，送30分鐘facial。<br> 優惠期：7月17日-23日</p></body></html>