<html><header><meta charset="utf-8"><title>精選意粉</title></header><body><h1>精選意粉</h1><p>Fusion意粉辣到飛天<br>「Sup1」開業半年多，老闆最愛歐陸Fusion菜，呢碟泰式辣汁炒龍蝦意粉（$180）好正！用秘製辣汁加金不換炒龍蝦意粉，惹味香口，新鮮龍蝦肉肉質爽甜，齋睇唔覺辣，但一食肯定辣到成身出汗，啱晒嗜辣嘅朋友仔，擺入口之前，諗清楚呀。</p><p>Sup1（25225002）<br> 地址︰中環歌賦街11號地下</p><p>速食意粉2分鐘開餐</p><p>既然有即食麵，點會無速食意粉？香港就有間速食意粉專門店「Te」。杯麵要等3分鐘，速食意粉2分鐘多啲就有得食，將加工壓扁嘅意粉煮5秒至軟身，再加日本醬料煮2分鐘即可，意粉咬起嚟有嚼勁，雖然只得十多款意粉供選擇，但啱晒有時忙到連Lunch都無得食嘅香港打工仔。</p><p>Te（21106910）<br> 地址︰中環閣麟街37號祥興商業大廈1樓</p><p>日式意粉每周轉餐牌</p><p>「銀座藏人」主打日式西餐，唔用大量牛油同芝士，意粉味道亦相對清淡。試過晚市套餐（連前菜及甜品$150），忌廉香草汁三文魚意粉都OK掂吓，醬汁唔太Creamy。呢度逢星期一轉餐牌，今個星期就有雞肉蘑菇同拿破崙意粉，咁多選擇抵撐。</p><p>銀座藏人（22595300）<br> 地址：中環德輔道中68號萬宜大廈2樓213舖</p></body></html>