<html><header><meta charset="utf-8"><title>Windows3G機第二擊瘦身玩VideoCall</title></header><body><h1>Windows3G機第二擊瘦身玩VideoCall</h1><p>靚女Carey唔知係咪纖體成狂，一味拎住條軟尺左度右度，仲話目標唔單止想減腰、減腳、減手，就連平日帶出街嘅必備品都想一齊減磅！小記近日留意到一部新返嘅Windows手機，行Windows系統及支援手寫一啲都唔出奇，但罕有地支援3G，兼機身Size激減至手掌咁細，於是立即交畀Carey試玩。當然，有無入手仲係後話，不過機一上手，佢又立即拎條軟尺出嚟量度三圍，認真爆笑！<br>記者：陳國輝<br>攝影：何家亮<br>ImageGirl：Carey（LB）</p><p>呢部縮水版Windows3G手機，就係台灣嘅DopodCHT9000，係巿面第二部可以玩到3G嘅Windows手機，新機主打縮水減磅，你可以話佢重達176g，相對其他Windows手機嚟講，確係有啲墜手；不過，較第一代3G級嘅Dopod900，重量已輕巧多109g，加埋長度縮減咗3，Carey囂張話放多個化妝盒都仲夠位㖭！雖然，規格與Dopod900同列一席，但價錢更抵玩，前者賣緊7字頭，CHT9000只不過$6,000有找，似乎親民好多。</p><p>3G專掣一按直撥</p><p>傾視像電話最緊要畫面流暢、就手，單手拎起即時面對面Chat餐飽，咁就叫User-friendly喇！弊在師兄Dopod900略嫌墜手嘅關係，兼且VideoCam設置在機蓋內部，每次傾嗰陣要揭開先用到，設計上的確有些少失敗！好彩，進化後嘅CHT9000將鏡頭由裏面搬番出嚟之餘，機面仲特設VideoCall專掣，只要㩒一下，即可直撥視像電話。就算你一手抽住文件，都仲有另一隻手傾VideoCall，配搭2.8"靚芒，雖未能物盡其用，但試玩過就覺得畫面唔錯。<br> 除咗3G專掣，機身右邊仲配備一粒切換鍵，可控制電話、WLAN、藍芽等啓動或關閉嘅動作，加埋滾動式旋轉掣，就唔使下下走入Menu去揀，慳番唔少時間。</p><p>滑趟鍵盤似打機</p><p>玩Windows手機，難免經常會用QWERTY鍵盤寫電郵畀朋友。CHT9000與同門師兄Dopod838一樣，採用滑趟式鍵盤設計，只要從機側處打橫滑出嚟，即可使用，夠晒方便！但由於機身、屏幕會隨鍵盤方向，由直變橫嚟用，所以玩家喺打文件時，變相可雙手並用，遠睇仲以為玩緊手提遊戲機㖭，認真搞鬼！可惜滑蓋機極注重手感問題，好似SAMSUNG咁，就以流暢滑蓋動作深受玩家歡迎，不過CHT9000並非想像咁好「滑」，佢需要畀少少力度，否則個鍵盤唔上唔落就慘！<br> 如果想輸入中文，當然用番傳統嘅Stylus比較穩陣，呢部機嘅好處係支援繁體中文，啱晒香港人用；但小記習慣喺機頂拎支筆出嚟用，今次將位置搬到機底，感覺有啲唔慣。</p><p>小知識</p><p>現時好多High-end手機都標榜內置Wi-Fi或者WLAN（WirelessLocalAreaNetwork）。所謂WLAN，即無線區域網絡咁解，意思指唔使接駁線路之下，只要範圍內（通常指商場、CoffeeShop）接收到訊號，均可即時上網，更毋須作任何設定。不過，一般情況下要經網絡商申請，才獲得登入賬號和個人密碼。</p><p>入門秘笈</p><p>寫訊息：開始→訊息中心→新增<br> 校鬧鐘：開始→設定→系統→時鐘與鬧鐘<br> 睇網頁：開始→InternetExplorer<br> 入電話：開始→連絡人→功能表→新增連絡人</p><p>Profile</p><p>作業：WindowsMobile5.0<br> 處理器：SAMSUNG400MHz<br> 記憶體：128MBROM/<br> 64MBRAM<br> 制式：WCDMA/GSM四頻<br> 體積：112.5×58×21.95mm<br> 重量：176g<br> 屏幕：2.8"6萬5千色芒<br> 電池：1300mAh<br> 主要功能：視像通話、WLAN、QWERTY鍵盤、筆觸式屏幕、200萬像素相機、藍芽、<br> 紅外線、MicroSD記憶卡<br> 售價：$5,680（水）<br> 查詢：樂進（23806669）</p></body></html>