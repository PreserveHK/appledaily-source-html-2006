<html><header><meta charset="utf-8"><title>四餸一湯：糖尿人開餐唔使飯南瓜高纖飽肚</title></header><body><h1>四餸一湯：糖尿人開餐唔使飯南瓜高纖飽肚</h1><p>唔知係咪香港人食得好，上咗年紀特別容易有糖尿病；Lily同Vincy都同樣家有一老中咗「寶」！醫生就話多食南瓜有降低血糖效果，不過屋企餸煮嚟煮去，唔係南瓜排骨、就係排骨南瓜；所以今日特別搵嚟酒樓師傅教路，扭六壬、撚幾味低糖、低鹽南瓜菜；試食間，佢哋仲得知南瓜嘅高纖，有減肥收身兼皮膚愈食愈滑嘅功效！之後就一直無話說，兩人全程密密嘴開餐！<br>記者：曾靜茵<br>攝影：陳偉強<br>示範：劉師傅@君好海鮮酒家<br>地址：長沙灣荔枝角道麗閣邨麗薇樓地下及1樓（23610291）</p><p>荷葉欖菜蒸南瓜<br>欖菜代鹽　勁鹹香</p><p>需時：$25/2人<br> 價錢：12分鐘<br> Lily平日煮嘢食，最愛食蒸餸，少油健康啲嘛！不過清蒸的味道淡而無味，真係好難引起人食慾！不過呢味荷葉欖菜南瓜就唔同，欖菜本身已經非常鹹香，成味餸唔使落鹽，已經好夠味道，簡直係為糖尿病人而設；為咗令味道多變啲，阿廚仲特別搵嚟剛啱當造的荷葉托底嚟蒸，入口散出淡淡荷香，真係清到痹！</p><p>材料：荷葉1塊、日本南瓜1個、欖菜2両、葱花、豉油、油各少許<br> 日本南瓜$9.9/個（c）<br> 荷葉$1/塊（a）<br> 欖菜$7.9/170克（b）</p><p>簡易法</p><p>1.南瓜去皮切條，荷葉𠝹成圓形；<br> 2.將南瓜、欖菜鋪上荷葉上，隔水蒸10分鐘；<br> 3.將葱花、豉油泡油，淋上南瓜面即成。</p><p>貼士：南瓜不要蒸得過熟，可保持爽脆口感。</p><p>魚湯南瓜什菇<br>滾魚鮮上鮮</p><p>需時：15分鐘（未計煲魚湯時間)<br> 價錢：$40/4人<br> Vincy最愛飲魚湯，入口清甜美味，今次師傅就教佢加埋什菇同南瓜，味道就更加鮮味；而且南瓜同什菇高纖又飽肚，糖尿病患者不宜多食飯，呢味湯用嚟填飽個肚就最啱。</p><p>材料：大眼雞1條、水2公升、鮮菇5両、雞髀菇5両、南瓜1個、鹽、油各少許<br> 大眼雞$3/両（a）<br> 鮮菇$5.5/200克（b）<br> 雞髀菇$5/４両（a）</p><p>簡易法</p><p>1.將大眼雞以少油煎香，放入水中煲2小時，成魚湯；<br> 2.什菇先出水，南瓜切件；<br> 3.將南瓜加入魚湯，以慢火滾6分鐘後放鹽，再加入什菇輕煮即成。</p><p>貼士：若想去除菇的草青味，可放入少許紹酒。</p><p>南瓜咖喱牛肉<br>瓜甜帶出咖喱香</p><p>需時：20分鐘<br> 價錢：$28/4人<br> Vincy同Lily平日愛吃咖喱，辣辣哋夠惹味，而師傅就話咖喱與南瓜簡直係絕配，除咗入口甜甜哋，南瓜仲可帶出咖喱香味，加上用南瓜盅的煮法，吃的時候還有啖啖的南瓜肉。</p><p>材料：日本南瓜1個、牛肉4両、洋葱、青椒、紅椒、油各少許<br> 調味料：咖喱粉1湯匙、雞湯6両、糖半茶匙、椰汁3湯匙、花奶3湯匙、鹽少許<br> 牛肉$34/斤（a）<br> 椰汁$6.9/165毫升（c）<br> 花奶$5.9/160克（c）</p><p>簡易法</p><p>1.牛肉、洋葱、青椒、紅椒先炒至半熟；<br> 2.南瓜切開去瓤，隔水蒸15分鐘；<br> 3.以調味配料煮好咖喱汁，放入牛肉略煮，放回南瓜盅內。</p><p>貼士：若想咖喱更香，可放入去殼的石栗1粒，壓碎後放入咖喱同煮，但切忌放太多，以免中毒。</p><p>南瓜海中寶<br>啖啖肉唔肥膩</p><p>需時：20分鐘<br> 價錢：$50/4人<br> 材料：日本南瓜1個、蝦4隻、魚肉2両、帶子4隻、鮮魷2両、雞湯250毫升、蒜、薑各少許、鹽1/3茶匙、糖1/4茶匙、生粉1茶匙<br> 魚肉$16/斤（a）<br> 鮮魷$24/斤（a）<br> 蝦　$28/斤（a）</p><p>簡易法</p><p>1.南瓜切開，以匙羮挖去瓤，隔水蒸15分鐘備用；<br> 2.海鮮先炒熟備用。<br> 3.蒜、薑及湯同煮1分鐘，加入海鮮略煮，調味後放回南瓜即成。</p><p>貼士：炒海鮮時不要太猛火，要煮成半生熟，以免影響口感。</p><p>麵醬南瓜燜腩肉<br>香口勁肥美</p><p>需時：15分鐘<br> 價錢：$25/4人<br> 材料：甜麵醬1包、五花腩6両、南瓜1個、薑絲、蒜粒、胡椒粉少許、生抽1湯匙、蠔油1/2湯匙、糖1/3茶匙、雞湯6両、生粉1茶匙<br> 甜麫醬$7.9/170克（b）<br> 五花腩　$24/斤（a）<br> 蠔油　$29.9/510克（c）</p><p>簡易法</p><p>1.腩肉切片，以生抽、蠔油、糖及胡椒醃好，南瓜去皮切條；<br> 2.以薑蒜起鑊，爆香腩片；<br> 3.將麵醬加入雞湯，放入南瓜及腩片燜煮6分鐘，以生粉埋芡即成。</p><p>貼士：如果食得健康啲，可揀瘦身豬肉。</p><p>（a）紅磡市政大廈街市<br> （b）黃埔花園第３期百佳超級廣場<br> （c）黃埔寶來街惠康超級廣場<br> ＊以上價錢以7月12日為準</p></body></html>