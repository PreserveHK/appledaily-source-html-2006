<html><header><meta charset="utf-8"><title>關你車事：歐洲車日本價加裝SportPackage唔收錢</title></header><body><h1>關你車事：歐洲車日本價加裝SportPackage唔收錢</h1><p>Joey一向精打細算，食飯會揀食迴轉壽司，話貪佢抵食夾飽肚。揀車，佢話一樣道理，最近終於俾佢搵到一部同樣抵食夾大件之選，就係BenzC200K。呢架C仔最近推出「特別版」，特別在加裝成套價值6萬幾嘅SportPackage後，車價依然不變照賣$339,000，當我睇完之後，都不能置信咁講一句：「果然係歐洲車，日本價」!<br>記者：黃婉冰<br>攝影：周旭文<br>Model：Joey</p><p>加重裝備價照舊</p><p>Joey一向鍾情BenzC-Class，鍾意佢外形適中，個款又唔會好老土，但礙於車價一直高企，佢惟有靠等，希望終有一日可以等到佢部「意中車」，結果，皇天不負有心人，終於俾佢等到C200K有着數。「我計過啦，新出呢架特別版C200K好抵買，佢加晒成套SportPackage都係照賣$339,000。SportPakage包晒跑車懸掛、Bi-Xenon頭燈、17吋合金胎軨、泊車距離顯示器、電動天窗、6碟CD盒、半桶式跑車座椅、電腦記憶座椅，成套買要成6萬幾蚊㗎，同埋聽講過佢幾慳油，耗油量都係8.5L/100km，計落都幫我慳唔少。而且成架車有晒大包圍，望落又有幾分跑格，唔會過份成熟，後生仔女想搵架有品味又唔土嘅歐洲車，我覺得C-Class無論價錢同外形都係咁多車系中最『啱身』嘅一款。」</p><p>起步爽快<br>軚盤略嫌重</p><p>見Joey講到架車咁掂，手痕痕試揸過一轉，起步幾爽快，輕踏油門，反應敏捷，可見其扭力發揮得不錯，特別版雖然換上跑車化懸掛，但一路上依然可以保持Benz一貫的舒適平穩特性，其5前速半自動波箱，Joey覺得啱晒香港女仔，可免卻塞車長時間吊「極力子」的痛苦，但又比自動波車好玩。「你知啦，我成日着住對高踭鞋，要吊住個極力子好辛苦㗎嘛，半自動波可以自己轉波，但又唔使出動到隻左腳，而且佢個波箱幾順滑，轉波時都好Smooth又夠敏感，163匹對我嚟講好夠用喇，但唯獨是軚盤略重，轉彎時需加多少少力來操控。」</p><p>仿真皮內櫳<br>好睇好打理</p><p>對錫車的Joey來說，新車的黑色仿人造皮座椅令她最滿意。「雖然車櫳唔用真皮，但反而咁仲好，黑色易打理，襟污糟又易抹，反而真皮有咩刮花爆裂咪盞肉痛，其實人造皮望落同坐落分別都唔大，後座幾舒服呀，但我就唔係咁鍾意前座張半桶Seat，係好有跑車格，襯番架車，但坐落唔係咁舒服，可能男仔會啱啲！」</p><p>車價：$339,000送</p><p>BenzC200K（SpecialEdition）</p><p>Specifications<br> 引擎：1,796cc直4Kompressor<br> 馬力：163ps/5,500rpm<br> 扭力：24.5kgm/3,000-4,000rpm<br> 傳動：5前速半自動波<br> 汽車提供：仁孚行（28957288）</p></body></html>