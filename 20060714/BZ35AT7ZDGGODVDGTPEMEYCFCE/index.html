<html><header><meta charset="utf-8"><title>四餸一湯:西湖魚癡一勺撐飽三代</title></header><body><h1>四餸一湯:西湖魚癡一勺撐飽三代</h1><p>細路仔硬係覺得隔籬二叔婆飯香，不過老嚟最魂牽夢縈，始終都係家鄉菜；娣姐係蘇杭人，老嚟香港定居最掛念嘅就係屋企飯；「香港好難搵正宗蘇杭菜！」可幸自己家姐是蘇杭大廚，間唔中回鄉探親兼學煮兩味，純家鄉風味！所謂家住西湖愛吃魚，魚癡如娣姐，一個人要照顧晒三代同堂的飲食，「魚一定照食！加啲變通河鮮變少骨嘅黃花，一家大細一樣食得咁開心！」<br>記者︰劉昱蘭　攝影︰陳盛臣<br>示範︰天水圍讀者娣姐</p><p>家鄉老媽拿手好菜</p><p>價錢︰$35/4人<br> 需時︰15分鐘<br> 娣姐咁鍾意打波，就知佢兒時好活躍好動，喺杭州家鄉最鍾意同一班小朋友河裏捉魚，然後媽媽煮糖醋魚，有魚食佢就最開心。記得第一次捉魚，用泥堆起小堆封住兩邊，就以為自己好醒目，等啲魚冇得走，點知捉捉吓落起雨嚟，河水沖散晒「泥牆」，冇魚食Down咗半日﹗</p><p>材料︰黃花魚2條、番茄4片、薑3片、蒜頭少許、黃酒11/2湯匙、生抽2湯匙、鹽1/4茶匙、浙醋11/2湯匙、糖及生粉各1茶匙、水半碗、油少許<br> 黃花魚$28/斤（a）<br> 生抽$8.9/500毫升（c）<br> 浙醋$9.5/207毫升（b）</p><p>簡易法</p><p>1.以薑、蒜頭及油起鑊，香煎黃花魚；<br> 2.煎至金黃，加入黃酒、生抽、鹽、浙醋、糖及水焗10分鐘；<br> 3.開生粉水後連番茄片落鑊，待3分鐘即可上碟。</p><p>家鄉秘技︰用手掌大細魚，炸香碰汁，會比用大魚更甘香美味。</p><p>撈飯送酒最一流</p><p>價錢︰$15/4人<br> 需時︰5分鐘<br> 採訪間坐低食飯，咁啱娣姐兒子放工回家，見煮好晒餸影完相但啲飯未熟，就開罐鬼佬涼茶呷幾口後，然後大啖炒五丁倒入口，原來杭州人鍾意五丁佐酒，孫兒們就鍾意撈飯食，全家都咁鍾意。</p><p>材料︰茭笋2條、豆亁2塊、蛋2隻、青豆4湯匙、金華火腿1塊、鹽少許<br> 茭笋$6/斤（a）<br> 青豆$9/450克（b）<br> 金華火腿$18/180克（a）</p><p>簡易法</p><p>1.先蒸蛋，然後將所有材料切粒（青豆除外）；<br> 2.依次序把青豆、膠笋、豆亁、火腿及蛋落鑊，加鹽炒熟即可。</p><p>家鄉秘技︰五丁一定要係４素１肉，材料可隨喜好任配。</p><p>爆笑「冇肉燒鵝」</p><p>價錢︰$10/4人<br> 需時︰25分鐘<br> 孫兒搞笑事真係浪接浪。「嫲嫲！點解啲燒鵝得皮冇肉嘅？」儍豬，佢個樣似燒鵝層皮，但其實係煎過嘅豆腐亁嚟咋。估唔到豆腐皮咁簡單的食材，又咁簡單的煮法，一浸一煎就可以整到甜甜鹹鹹咁好味。</p><p>材料︰豆腐皮5塊、甘笋1條、西蘭花1棵、胡椒粉、雞粉及麻油各少許、生抽5湯匙、糖2湯匙、水21/2湯匙<br> 豆腐皮$3/張（a）<br> 甘笋$7/斤（a）<br> 西蘭花$9/2個（a）</p><p>簡易法</p><p>1.將胡椒粉、雞粉、生抽、糖及麻油，用21/2湯匙凍水混和成調味料;<br> 2.略浸一下豆腐皮即撈起，然後包成條狀；<br> 3.豆腐皮條以細火略煎後切件上碟，甘笋及西蘭花切好伴邊。</p><p>家鄉秘技︰汁醬略浸是重點，豆腐皮Keep住鬆脆，但又好夠味。</p><p>酸酸甜甜好惹味</p><p>價錢︰$20/5人<br> 需時︰15分鐘<br> 材料︰雞翼2磅、番茄1個、薑2片、黃酒2湯匙、生抽3湯匙、糖21/2茶匙、老抽1/2湯匙、水2湯匙、胡椒粉及油少許<br> 雞翼$9/磅（a）<br> 番茄$5/斤（a）<br> 黃酒$32.9/600毫升（c）</p><p>簡易法</p><p>1.番茄切片；薑油起鑊，落雞翼、加黃酒、生抽、糖及老抽煮約10分鐘；<br> 2.雞翼熟後，加入胡椒粉及水再燜；最後以番茄伴碟上枱。</p><p>家鄉秘技︰蘇杭菜多食酸甜，特色就是加入新鮮番茄。</p><p>老火鮮味又唔腥</p><p>價錢︰$20/4人<br> 需時︰25分鐘<br> 材料︰鯽魚1斤、鮮冬菇4隻、雲耳半両、金華火腿1塊、水4碗、番茄1個、葱及鹽各少許、薑3片<br> 鯽魚$20/條（a）<br> 日本鮮冬菇$7.9/200克（b）<br> 雲耳$15.9/56克（b）</p><p>簡易法</p><p>1.加薑大火煎魚3分鐘，加水、鮮冬菇、雲耳、火腿，先以大火滾湯，在20分鐘內慢慢收細火；<br> 2.湯變奶白色後，放入切好的番茄、葱及少許鹽即成。</p><p>家鄉秘技︰煲湯前要加薑煎一煎，魚湯又濃又鮮。</p><p>（a）銅鑼灣鵝頸橋街市<br> （b）銅鑼灣興利中心百佳超級廣場<br> （c）銅鑼灣軒尼詩道惠康超級市場<br> ＊以上價錢以7月13日為準</p></body></html>