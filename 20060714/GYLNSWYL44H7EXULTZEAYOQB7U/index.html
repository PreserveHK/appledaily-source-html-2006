<html><header><meta charset="utf-8"><title>影音試團:暑假開倉趁機升級32吋LCDTV跌破六千</title></header><body><h1>影音試團:暑假開倉趁機升級32吋LCDTV跌破六千</h1><p>炎炎夏日，有乜嘢好得過匿喺屋企、歎住冷氣煲靚碟！不論LCDTV定Plasma，薄屏電視勢不可擋，慳位之餘尺寸亦較大，加上售價回落，好多人已入市，若嫌街價仲未打動到你，就要留意華仁會一連3日嘅割喉式開倉，單睇Shinco隻32"LCDTV，喪冧至$5,990，仲抵玩過傳統CRT大牛龜，係時候換走屋企部老爺電視！<br>記者：許福合　攝影：伍慶泉　ImageGirl：Mandy</p><p>薄屏電視夠慳位</p><p>LCDTV同Plasma各有Fans，不過以價錢論，今次就係Shinco嘅32"LCDTV至抵玩，唔使6千就有交易！若然32"都未夠喉，LG同Panasonic都有隻42"Plasma唔過萬，筍喇啩？</p><p>Shinco平機照食高清</p><p>ShincoDTV-3220AM以機身規格而論，其實就未見突出，不過以人有我有大原則底下，以價而論，一般32"LCDTV，平極都要7、8千，DTV-3220AM開倉價$5,990又真係幾抵玩，而且仲係HDReady，無論係睇高清電視或駁部XBOX360，淨睇畫面都係極高享受，介面除一般S-Video、AV線，當然唔少得HDMI同VGA，機身本身已內置有TVTuner，毋須外置咁煩，喇叭屬於分體式設計，掛牆時可除下。<br> 規格：32"、光度400cd/m2、對比度600:1、HDMI<br> 原價：$9,800<br> 開倉價：$5,990</p><p>LG42"一萬有找</p><p>32"屏幕都未能滿足，開倉日更有隻42"LGPlasma42PC2RV，大廠出品，夠信心保證同時，仲提供2年保養，真係睇都睇得安心！42PC2RV同樣係HDReady，備有HDMI介面，左右機身均設有喇叭，提供SRS環迴音效，可謂聲畫俱佳，開倉價平咗成萬蚊，夠抵玩！<br> 規格：42"、光度1,200cd/m2、對比度10,000:1、HDMI</p><p>日系機一樣喪冧</p><p>另一日系品牌PanasonicTH-42PWD6Plasma電視亦都有筍價發售，屏幕大小為42"，對比度為4000:1，已經支援720p/1080i，開倉價做到$8,800，仲包埋掛牆架，有心晉身42"電視玩家，絕對值得考慮。<br> 規格：42"、對比度4,000:1、720p/1080i</p><p>Philips部屋薄屏</p><p>細房要擺部3、40"電視比較為難，Philips呢款小巧嘅150T4就至啱，屏幕大小為15"，16:9畫面，亦配置有基本電腦接駁、S-Video同AV介面，適合作為一部私伙電視使用。<br> 規格：15"、光度250cd/m2、對比度350:1</p><p>三叔推介</p><p>首選梗係隻32"LCDTV，呢個價無邊隻做到HDReady同HDMI！</p><p>燒碟錄影機已普及</p><p>DVD錄影機愈賣愈平，雖然內置硬碟型號都開始冧價，不過點都唔及XMS齋燒DVD嗰部咁瘋狂，五百幾蚊已經有得玩，仲有人買VHS嘅？</p><p>120GB長錄長有</p><p>經過世界盃一役，除咗電視畫面重要之外，支援硬件其實同樣重要，首數錄影機，錄影帶絕對不足應付，惟有配埋硬碟嘅DVD錄影機先至可以錄足全程，HyundaiHYD6020就內置有120GB硬碟，能夠支援DVD+/-R/W，亦能夠玩埋一般CD格式，能直接播放SVCD、MP3及JPEG檔，開倉價報$1,500，差唔多平一半，入貨係時候。<br> 規格：120GB硬碟、DVD+/-R/RW/CD-R/RW/SVCD/MP3/JPEG</p><p>齋燒DVD五百幾冧到儍</p><p>雖然呢部XMSDVD錄影機功能唔算突出，不過亦可使用DVD+R/RW燒錄電視節目，並且支援埋MP3音效播放，而最搶眼仲係價錢，開倉價只需$550就有交易！<br> 規格：DVD+/-R/RW、MP3播放</p><p>7"芒抵過PMP</p><p>MAGPD702外形做得好輕細，成部MiniNotebook咁，外觀唔錯，內置一個7"芒，可以播放DVD、VCD、MP3同音樂CD，屏幕可以選擇16:9或4:3模式，去旅行煲碟一流。<br> 規格：7"芒、DVD、VCD、MP3同音樂CD、16:9</p><p>三叔推介</p><p>硬碟錄影機慳唔少買碟錢，Hyundai嗰部做到千五蚊，120GB硬碟都好夠用。</p><p>手提類最啱出街玩</p><p>唔想困喺屋企，想出外「闖闖」？OK！一於介紹幾部專係出街玩嘅抵玩靚機畀你哋。</p><p>RolleiEC20G80小時錄影</p><p>PMP近排好Hit，而其中呢部RolleiEC20G都算係全能機種，本身已內置有20GB硬碟，既能成為播片機，又可充當錄影機，直接從電視或錄影機錄影，而影像會以MPEG4儲存，最長可達80小時，而機身亦配上個2.5"靚芒，睇片之餘，仲可以插入CF上睇相，非常方便。<br> 規格：20GB、MPEG錄影、2.5"芒、CF卡槽</p><p>JVCGR-D350<br>32倍光學變焦</p><p>GR-D350採用1/6吋68萬像素CCD，屬於MiniDV，最勁係鏡頭提供32倍光學變焦，大大加強取景便利。另內置NightEye功能，即使微光底下都可拍到彩色影像，以價論機非常抵玩。<br> 規格：68萬像素CCD、32倍光學變焦、2.5"芒</p><p>SOUNDTECHST-901<br>外形似手機</p><p>起初見到ST-901仲以為一部手機，睇真啲原來係一部手提MPEG4播放機，屏幕大小為1.5"，本身已內置有512MB記憶，駁上電腦儲存影片，就可以隨時睇戲！<br> 規格：512MB記憶、MPEG4播放</p><p>Nokia1110平得出奇</p><p>原來大品牌都唔一定出貴機，呢部Nokia1110價錢平到$398，真係講你都唔信，不過價錢咁平都唔可以有咩要求，反潮流黑白單色芒，配20和弦鈴聲、語音報時及鬧鐘功能。<br> 規格：GSM900/1800、黑白單色芒、20和弦、鬧鐘</p><p>GHANZ手機防輻射</p><p>可能唔少人都自覺講得太多電話，會有頭痛現象，一般人都會歸咎於手機輻射太強所致，所以GHANZ呢部EG755，就特別強調可以防止輻射，最啱鍾意勁煲電話嘅人。<br> 規格：GSM900/1800、GPRS、6萬5千色芒</p><p>三叔推介</p><p>手機最重要功能係講電話，講得多接受輻射多，對健康都唔好，GHANZEG755可以防輻射，頭痛少咗，做嘢都醒神啲。</p><p>開倉資料</p><p>日期：7月14日至16日<br> 地點：旺角花園街75-77號花園商業大廈3及5樓<br> 查詢：華仁會（23980280）</p></body></html>