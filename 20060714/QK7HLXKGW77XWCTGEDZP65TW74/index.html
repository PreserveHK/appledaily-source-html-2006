<html><header><meta charset="utf-8"><title>　　董太大爆少年兵哥瘀事 - 李八方</title></header><body><h1>　　董太大爆少年兵哥瘀事 - 李八方</h1><p>陳太、葉太一出，政壇風雲再起。如果話香港係女人世界，咁我哋嘅前第一夫人A1董太又去咗邊呢？八方噚日喺飯局見到董太，佢好謙咁話：「我已經係過去咗嘅時代嘅人物。」董太𠵱家淨係想做好啲義務工作，例如繼續向駐港解放軍送中秋月餅，同埋搞好今年嘅「香港青少年軍事夏令營」。<br> 就快舉行嘅軍事夏令營，第二屆嘞，依然全男班，總共收咗150個14歲至16歲嘅男仔，安排佢哋12日軍訓，仲加插三小時實彈訓練，係揸步槍嗰隻，好威猛㗎。𠵱家凡事講男女平等，即刻就有人追問幾時先可以收「少女兵團」？董太咪咪嘴笑，畀咗個不知幾幽默嘅答案：「見步行步啦。」咁證明咗啲乜？就係董太一定睇政治新聞囉。<br> 喺香港政治舞台「息影」嘅董太，同八方講起啲少男兵哥不知幾投入。佢話去年同一班藝人去夏令營探訪少年兵哥，有藝人問：「你哋最miss（掛住）出面啲乜嘢呀？」可樂？電視劇？錯！成班男仔一齊大聲答：「女仔！」董太話自己笑到碌地之餘，都好欣賞佢哋咁坦白。</p><p>冇得瞓冷氣房冇廁所</p><p>其實，大會一直有考慮招收女仔參加軍訓，但係因為暫時只有男教官，而且都要睇吓啲設施適唔適合畀女仔用，所以仲未知幾時可以收「女兵」。冇錯，啲男仔可以接受基本軍事訓練的確係機會難得，但係，大會決定今年唔會再畀啲學生做「少爺兵」。舊年兩個人瞓一間有冷氣嘅教官房，今年冇咁歎嘞，要八個人瞓一間普通兵房，冇冷氣，冇廁所！<br> 都啱嘅，咁都捱唔到，仲點希望佢哋可以做社會棟樑呢？籌委會主席田北辰就好希望班小兵哥聽完中國近代史之後，再學吓國防同軍事知識。講到學開槍，究竟每個學員可以用到幾多發子彈呢？田少好豪咁話：「我諗解放軍都唔會慳子彈嘅。」<br> 講到最後，夏令營個場係喺粉嶺新圍軍營。上世紀接受過護士訓練嘅董太，好錫班細路，話唔會畀一隻蚊針到啲學員。梗係，登革熱病不可不防，所以佢哋會做足滅蚊工作。有份幫手嘅潘德鄰醫生就話已經聯絡好北區醫院，有乜損傷都冇有怕。</p></body></html>