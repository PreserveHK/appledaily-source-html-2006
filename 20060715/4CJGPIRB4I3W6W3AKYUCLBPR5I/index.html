<html><header><meta charset="utf-8"><title>夏水禮：夏之競技　撚雀水上飄</title></header><body><h1>夏水禮：夏之競技　撚雀水上飄</h1><p>暑假開始，亦代表炎夏正式到來！為慶祝熱情陽光，我決定同班Friend來一個水上大戰，今勻唔鬥游水，亦唔鬥你苦練多年的Wakeboard，即鬥今夏最新玩意WaterBird水上飄！撚完雀，再戰反地心吸力之水上倉鼠滑輪，加個水上擂台爭霸，最後鬥埋自選項目競賽，勁戰４場！而最後的輸家就要坐上飛氈被快艇拖行，任人魚肉。<br><br>記者：Ruby、陸伊琳　攝影：陳陶鈞<br>模特兒：阿Ru、阿Low、Johnny（Salvador）<br><br>A組：阿Low&amp;我<br>B組：Johnny&amp;阿Ru</p><p>第1回合：最難玩<br>WaterBird好易沉　B組勝</p><p>今次水上競技，我哋揀選咗一個水上活動中心，佢哋今夏引入咗至潮玩意WaterBird，外貌像一個好低B的機械單車。中心負責人兼教練Anthony話：「你咪睇小它，它是全部水上活動中最難玩的一樣，講求力度、平衡、節奏的配合，少一點技術都玩唔到。」<br> 我和一行3個朋友阿Ru、阿Low及Johnny好勝心都十分強，你話難玩，我們偏要玩。教練Anthony指好多人要玩十幾次先上手，而身為游水教練的阿Low就不甘示弱，率先落水，每人3次機會，去得最遠者為之贏。點知阿Low愈玩愈衰，最好成績為第1次，有10公尺距離；而我，一開閘就墮馬，完全控制唔到隻水鳥，成隻WaterBird陸沉一樣，成績0距離。至於我們的對手B組，嘩，Johnny一玩就上手，教練Anthony勁讚他是一路以來所有客人之中玩得最好的一個，他滑行足有30公尺，仲玩埋轉彎，第1回合B組勝。</p><p>玩法解構</p><p>WaterBird最快可以去到時速27公里，主要原理是依靠腳踏式水面滑行。起步時只要單腳踏穩腳板，另一隻腳向後蹬，讓WaterBird借力前進。開始在水面滑行時，就要掌握節奏，雙腳出力「UN」，記得重心向後，之後借勢彈起，WaterBird就會飄住前進。如是者有節奏地重複動作，就可高速前進。</p><p>A組</p><p>第2回合：最蝦碌<br>WonderWheel行錯路　A組勝</p><p>這個回合為女子組項目，參賽者要好似倉鼠一樣，在WonderWheel滑輪中狂跑，最短時間到達終點與男隊員擊掌，為之勝利。點知呢個WonderWheel所費的氣力甚多，跑到我氣咳都未到終點，由於難以控制方向，跑跑吓成個WonderWheel轉咗方向，原本20公尺長的賽道，我就跑多了成倍，好彩最後都衝到刺。至於先前贏了一仗的阿Ru，真係驕兵必敗，跑唔夠5公尺，就反艇出局，此仗我們A組贏番，打和。</p><p>A組</p><p>B組</p><p>第3回合：最暴力<br>水上彈床激戰　A組勝</p><p>水上擂台乃是男子組項目，在水上彈床對戰，最快跌落水者為之輸。阿Low好似TonyJaa上身咁凌空飛腿，最後Johnny不敵阿Low的狂攻，飛身撻落水！我們A組再下一城，連贏2場。</p><p>第4回合：自選項目<br>重演龜兔賽跑　A組勝</p><p>此回合，各參賽者自選一款水上活動，利用它最快跑畢30公尺全程。我和阿Low先讓B組輸家揀選工具，Johnny好醒揀了最快的單人獨木舟，阿Ru就揀了手攪碰碰船；至於A組的我就揀了青蛙仔獨木板，阿Low就玩水上三輪大轆車。開步前教練Anthony話我笨，4款中我的青蛙仔是最慢的。誰知一開步，B組的Johnny和阿Ru相撞，炒埋一碟，搞到最後出現爆冷賽果，阿Low第一，我第二。這個會合又贏你A組！</p><p>大懲罰：水上飛氈飛甩肺</p><p>最後B組的Johnny和阿Ru成為大輸家，被安排上水上飛氈，任我們的快艇風馳電掣飛奔掟彎，他們就好似肉隨砧板上，任我們魚肉。由於高速的關係，飛氈有時離開水面，阿Ru就嚇到花容失色，相反Johnny玩得興起，仲High到企埋起身。點知一個急彎，一個大浪，飛氈上只餘阿Ru一個，Johnny呢？原來被拋到水中！我同阿Low見Johnny玩得咁投入，即時投訴這個根本不算懲罰，我們也要玩埋一份！</p><p>西沙水上活動中心</p><p>地址:西貢沙下9號地下（海灣酒店舊址側）<br> 電話:27928307<br> 網址:<br>  http://www.sai-sha.com </p><p>收費表：<br> WaterBird$50/15分鐘<br> WonderWheel滑輪<br> $50/15分鐘<br> 水上彈床$50/15分鐘<br> 青蛙仔獨木板$10/15分鐘<br> 水上三輪大轆車$50/半小時<br> 手攪碰碰船$20/15分鐘<br> 單人獨木舟$60/1小時<br> 水上飛氈$120/10分鐘</p></body></html>