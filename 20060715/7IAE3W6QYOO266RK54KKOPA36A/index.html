<html><header><meta charset="utf-8"><title>好想飛　日本：狂咀稻草人環球影城生日癲晒</title></header><body><h1>好想飛　日本：狂咀稻草人環球影城生日癲晒</h1><p>細個時，每年生日阿媽阿爸都會搞個生日Party，請埋啲親戚一齊食番餐慶祝。生日嗰日仲有新衫新鞋着，簡直好似過新年。我生日都搞一大餐，主題公園生日，又點會無新搞作慶祝？今年係日本環球影城5周年紀念，特別加開綠野仙踪區，仲請埋百老滙音樂劇一齊助興。<br>記者、攝影：梁學文<br>鳴謝：日本環球影城</p><p>最新綠野仙踪區</p><p>日本環球影城嘅生日，其實係3月31日，早在4月份已經舉辦了多項慶祝活動，但係到了7月，5歲生日嘅重頭戲先至正式開始。影城特別重新改裝了9,000平方米的地方，建造綠野仙踪區（LandofOz），打造了條黃磚路（YellowBrickRoad）、興建了翡翠城，將童話綠野仙踪的場景，立體地展現，讓遊客齊齊進入Dorothy的世界，跟稻草人、獅子王同機械人一齊冒吓險。<br> 綠野仙踪區入面有齊劇場、餐廳同紀念品店，起碼都可以逛半日。我一入去，就有成隊黃磚路大樂隊（YellowBrickBand）夾道歡迎，大大力打鼓吹喇叭，用音樂話畀我知佢哋好開心有人到訪。一邊聽住佢哋演奏嘅《OvertheRainbow》，一邊跟住入場，淨係入口氣氛經已一流，一直往翡翠城行，沿路仲有精采嘅雜技同魔術表演，唔會悶親。</p><p>睇歌劇唔夠喉</p><p>走到黃磚路嘅盡頭，終於去到翡翠城，入面就有個翡翠劇場，千祈唔好誤會，無得睇電視劇，有嘅係百老滙音樂劇《Wicked》。呢個音樂劇之所以會喺綠野仙踪區上演，係因為故事講綠野仙踪古仔入面兩個好與壞嘅女巫嘅友情故事。呢個劇喺百老滙上演嘅時候，已經大受歡迎，03年起不斷獲獎，04年仲獲得東尼獎的最佳女主角、最佳舞台設計同最佳服裝設計3個大獎，相當勁。終於，喺幾下「滴答滴答」嘅鐘聲後，音樂劇正式開始。兩個女主角唱功好，一唱一和，令人回味無窮，可惜只得30分鐘實在唔夠喉。不過唔使搭十幾個鐘頭機去百老滙，都可以睇到受歡迎的音樂劇，梗係點都唔可以錯過啦。</p><p>動物做主角</p><p>如果睇完個Show有啲意猶未盡，可以到隔籬另一個劇場，睇睇《杜杜和朋友（ToToandFriends）》得意動物Show。一坐低，「呼」一聲，一隻鸚鵡就喺頭殼頂飛過，代表得意動物Show正式開始。呢個Show其實係講綠野仙踪主角Dorothy同稻草人一齊入森林搵狗仔的奇遇。有20幾種動物登場，除了貓、狗、豬仔同猩猩等，最特別的當然係狸貓。唔單止台上做，更會邀請台下的觀眾齊齊玩。得意動物Show最啱小朋友，可以近距離接觸動物，又有得笑番餐，唔再係細路仔嘅我都可以重拾童真。</p><p>必蒲!!夜晚飲食玩</p><p>環球影城夜晚7點結束，夏天有機會開到9點。玩完之後想食飯行吓街，可以去CityWalk。呢度有超過50間食肆，仲有個新開張嘅燒墨魚丸的博物館，集合8間大阪出名的燒墨魚丸店。除咗有得食，亦都有得買，衫褲鞋襪、卡通紀念品樣樣齊，保證玩完可以買餐飽。我就睇中咗間ToyMuseum&amp;Cafe，入面有各樣鐵皮玩具，最吸引的肯定係SmokingRobot的復刻版。</p><p>必買!!</p><p>MyMemo</p><p>1.買張快證免排隊<br> 去主題公園玩，我最怕排隊，受歡迎的遊戲，分分鐘要排成粒鐘，成日就係排隊排隊。想省時間，最好畀多少少錢買個快證。<br> <br> 2.先排蜘蛛俠<br> 蜘蛛俠係人龍最長嘅Game，如果要玩，真係要一早去排定隊，免得等到頸都長。<br> <br> 3.用3G方便<br> 去日本要用手提電話，一係就同電話公司租，一係就用個3G電話。3G最方便，唔使又飛線又要帶多部機。</p><p>ShoppingGuide</p><p>日本環球影城<br> 地址：大阪市此花區櫻島2-1-33<br> 電話：（81）06-47907000<br> 網址：www.usj.co.jp<br> 票價：5,500日圓（成人），3,700日圓（小童）<br> 交通：JR夢Suki線環球影城站<br> 備註：7月20日開始票價調整，價格為5,800日圓（成人），4,000日圓（小童）<br> <br> ToysMuseum&amp;Cafe<br> 地址：大阪市此花區鳥屋6-2-61環球影城Citywalk4/F<br> 電話：（81）06-64638558</p><p>出門handbook</p><p>簽證：持特區護照或BNO均不用簽證。查詢：25221184（日本總領事館）網址： http://www.hk.emb-japan.go.jp/ <br> <br> 機票：乘日本航空由香港直飛大阪，價錢$3,880起。查詢：21088888（康泰旅行社）<br> <br> 貨幣：100日圓約兌6.7港元<br> <br> 語言：日語<br> <br> 時差：較香港快1小時<br> <br> 電壓：100V，雙扁腳插座<br> <br> 緊急聯絡電話：警察局110<br> <br> 長途電話國家區碼：81<br> <br> 有用網頁： http://www.jnto.go.jp/ </p><p>天氣預測</p><p>今日大阪<br> 氣溫24-31℃　<br> 濕度68%　<br> <br> 明日<br> 氣溫26-31℃　<br> 濕度68%　<br> <br> 後日<br> 氣溫26-31℃　<br> 濕度68%　<br> <br> 3-5月：春天大地回春，百花齊放，愛花之人不要錯過賞梅賞櫻的時間。<br> 6-8月：7月份有大減價，亦有天神祭，同時天氣好，是全年最佳旅遊時間。<br> 9-11月：市內樹木變成金黃色，景觀較特別。<br> 12-2月：天氣較凍，不過1月是日本的正月，可以體驗一下當地的新年氣氛。</p></body></html>