<html><header><meta charset="utf-8"><title>梁伯韜燒錢為國 - 左丁山</title></header><body><h1>梁伯韜燒錢為國 - 左丁山</h1><p>星期二晚與一班賓架食晚飯，談話焦點當然係星期一晚上公佈嘅熱辣辣新聞──梁伯韜或梁伯韜財團收購李察王子所控制嘅「盈科亞洲拓展」（盈拓，星加坡上市公司）所持有嘅八號仔股份。話題之一係：在座各位行家會唔會借錢畀梁伯韜，用電盈股票抵畀銀行，按六成都怕得啩？但幾位賓架都話：「咪住，我哋一定要知得好清楚，梁伯韜是否一個人獨資或者有財團在後支持佢先，有大闊佬支持，我哋做嘢會容易啲。」<br>另一位賓架講：「照計證監會一定會問清楚，收購人（即梁伯韜）之資金來源，否則唔會批准。」賓架甲話：「李察自己對記者講咗啦，佢肯接受十八個月分期付款，即係vendorfinancing。呢個理由講得通嘅，證監會可以接受。梁伯韜已交訂金五億，由今日開始至十二月中籌款/借款/集資多二十二億四千八百萬，就可以完成交易，剩番七成『貨款』，可以慢慢再搵，對財技高手梁伯韜嚟講，冇乜難度。」</p><p>話就是如此說，難度在於sell電盈前景，打動啲privateequity投資者。呢方面就要網通幫手咯，網通與中方既然咁高聲反對電盈出售資產，逼李察接受「次佳選擇」，令小股東冇聲出兼收少好多錢，都應該扶助梁伯韜搵番啲真銀，打開內地市場啩？梁兄哥買入十五億二千六百幾萬股電盈，以星期二收市價五元一角計，蝕足十三億七千七百幾萬，為咗愛國，犧牲咁多，中央應該大受感動，如孟姜女痛哭冧長城啦。<br> 因中方網通阻撓電盈售資產，李察知不可為而告退，所有英文報紙/國際傳媒都話中方表演肌肉，廣東俗語講「騷乜素」，一國兩制之商業制度已名存實亡。呢樣嘢，商界人士如雞食放光蟲，心知肚明，不過正是寧俾人知，莫俾人見，呢次中方公開出聲出手，教外國傳媒大開眼界，先至發出驚呼而已，如果外國傳媒記者細心比較《蘋果日報》與其他報紙嘅廣告分佈，就唔會大驚小怪。</p></body></html>