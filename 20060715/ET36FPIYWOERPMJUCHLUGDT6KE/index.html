<html><header><meta charset="utf-8"><title>四餸一湯:七喜醃豬扒鬆夾軟</title></header><body><h1>四餸一湯:七喜醃豬扒鬆夾軟</h1><p>「成日飲汽水，飲到胃都脹晒，一陣間唔使食飯啦！」由細到大，阿媽總係咁樣鬧我哋。但汽水嘅滋味，的確是難以令人抗拒。將軍澳讀者SiSi，就係無汽水不歡嘅人，你唔畀我飲？唔緊要！我用汽水煮餸，連阿媽都要陪我一齊邊飲邊食飯！問你服未？<br>記者：葉雪芯<br>攝影：陳陶鈞<br>示範：將軍澳讀者SiSi</p><p>汽水狂Profile</p><p>姓名：SiSi<br> 每日消耗量：4-6罐汽水<br> 最喜愛汽水：可樂<br> 瘋狂經歷：細個讀書，與同學30分鐘鬥飲2公升可樂，不過我15分鐘已飲晒！但之後個胃唔舒服咗成個星期，不過唔知點解到𠵱家都係最鍾意飲佢；汽水整餸，最失敗一次係用沙士整雞翼，朋友試食時，仲以為我整「藥膳」，真係俾佢哋笑死！</p><p>肉質鬆軟檸味重</p><p>豬扒要煮得鬆軟，老式廚房方法，都係離唔開用刀背搥鬆佢！不過SiSi話另有計仔：「一般酒樓酒家對呢類肉食製品，都會起用蘇打粉（俗稱鬆肉粉），健康啲嘅會用檸汁代替」，用七喜醃過的豬扒，可能因酸性嘅關係，感覺都有好鬆軟嘅效果；不過最估唔到，係煮咗出嚟七喜味仍然相當重，唔似大家平時飲漏氣汽水咁，淨係得個甜字！而且濃重嘅檸檬味，令豬扒入口更清新，相信如果用最新「強檸版」，味道會更出！</p><p>亁煎七喜豬扒</p><p>價錢：$20/2人份<br> 需時：20分鐘</p><p>材料：豬扒4塊、七喜1罐、鹽少許、糖少許、生粉少許、油1茶匙<br> 豬扒$28/斤（a）　鹽$1.3/454克（b）　生粉$4.5/454克（b）</p><p>簡易法</p><p>1.洗淨豬扒；<br> 2.將豬扒放進七喜中醃5分鐘；<br> 3.拿起豬扒，撲上鹽、糖、生粉，燒熱油，下油鑊煎至金黃色，即可上碟。</p><p>貼士：如不喜歡亁煎煮法，亦可用七喜加生粉，煮成芡汁淋上面。</p><p>醃耐啲可樂味更濃</p><p>「用汽水煮菜，可以話由呢味最平凡嘅可樂雞翼為起點！」想當年叫老媽子煮呢味菜，佢一口就話唔識煮，所以引發到SiSi入廚房煮餸；初試時真係好失敗，落少少可樂做汁，煮出嚟又唔夠味，唔講仲以為豉油王雞翼；最大鑊一次係落成罐嚟燜，點知煮一陣就滾瀉到成個爐頭都係，抹餐懵！後來發現秘訣是要用可樂醃生雞翼，時間愈長愈入味，放入爐煮的可樂，只係用嚟做個汁，少少就夠！</p><p>可樂燜雞翼</p><p>價錢：$20/2人份<br> 需時：20分鐘</p><p>材料：可樂1罐、雞翼半磅、鹽少許、生粉少許<br> 雞翼$20.9/908克（c）</p><p>簡易法</p><p>1.將雞翼放進可樂中，浸5分鐘；<br> 2.將雞翼和可樂倒進鍋中，放少許鹽，燜15分鐘；<br> 3.放入少許生粉,將可樂製成芡汁，即可上碟。</p><p>貼士：可在可樂中加入薑片或者檸檬，變成不同的可樂雞翼口味。</p><p>中式牛柳大變革</p><p>呢味菜好明顯取材自中式牛柳，用洋葱、菠蘿炒牛柳本來已經相當惹味，不過唔同者是將原本以醋、糖、茄汁所做的「紅汁」，改為橙汁汽水；老實講，「香精」嘅橙味真係好搶吓，不過感覺有少少假，所以落罐頭菠蘿時最好連少少汁，感覺更有真實感。</p><p>橙汁牛柳</p><p>價錢：$30/2人份<br> 需時：15分鐘</p><p>材料：牛柳1磅、橙汁汽水1罐、洋葱半個、菠蘿3片、醬油少許、糖、鹽、生粉、油各少許<br> 牛柳$56/斤（a）　洋葱$4/斤（a）　菠蘿$5/234克（c）</p><p>簡易法</p><p>1.將牛柳、洋葱、菠蘿切粒；<br> 2.用鹽、糖、生粉和橙汁汽水3湯匙將牛柳略醃片刻；<br> 3.燒熱油，下鑊將牛柳、洋葱、菠蘿炒熟；<br> 4.用橙汁、醬油再加上生粉水打芡，快炒10至15秒，即告完成。</p><p>貼士：菠蘿宜最後才落鑊，避免炒爛和可以保留菠蘿鮮味。</p><p>檸味勁消暑醒胃</p><p>SiSi很喜歡吃日式茶泡飯，她靈機一觸，用冇氣的檸檬茶，加上三文魚粒，製成這款茶泡飯；「所選的檸茶好重要，我平時用開日本公司的低糖檸茶，茶味重，但差不多完全冇糖味，大熱天加埋個檸味真係好醒胃！」</p><p>檸茶泡飯拌三文魚粒</p><p>價錢：$18/1人份<br> 需時：15分鐘</p><p>材料：檸檬茶1盒、冷飯一碗、三文魚250克、油半茶匙<br> 三文魚<br> $39.9/100克（c）<br> 米<br> $29.9/5千克（b）</p><p>簡易法</p><p>1.將三文魚切粒，燒熱油，下鑊炒熟；<br> 2.將檸檬茶倒進冷飯中；<br> 3.拌上三文魚粒即可；</p><p>貼士：如用一般市面上的檸檬茶，味道覺得太甜，可以加上適量烏龍茶調至適合自己的甜度。</p><p>皮膚愈飲愈滑</p><p>不要以為SiSi淨係鍾意飲汽水，豆漿是她的另一至愛；因為飲多啲可令皮膚又白又滑！不過甜豆漿佢就話──No喇！「通常市面嘅淡豆漿會用料靚啲，冇咗陣糖味呃人，唔用靚啲料，人哋一飲就飲得出！」今次試吓加蝦米、冬菜製作鹹豆漿，兩樣配材都相當香口吓，加上以熱力一逼，真係可以媲美台灣街頭的鹹豆漿咁好味！</p><p>蝦米冬菜鹹豆漿</p><p>價錢：$15/2人份<br> 需時：20分鐘</p><p>材料：蝦米半両、冬菜2茶匙、純豆漿2碗、鹽少許<br> 蝦米$23/112克（c）　冬菜$5.9/300克（b）</p><p>簡易法</p><p>1.先浸軟蝦米；煮滾純豆漿；<br> 2.加入蝦米、冬菜，放入少許鹽，煮熟後即可。</p><p>貼士：可於豆漿中加少許麻油，增添香味。</p></body></html>