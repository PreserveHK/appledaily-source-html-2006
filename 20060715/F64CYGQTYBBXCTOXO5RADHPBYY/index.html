<html><header><meta charset="utf-8"><title>網絡通訊:網絡電話免費任傾<br>1線拖5機兄妹唔使爭</title></header><body><h1>網絡通訊:網絡電話免費任傾<br>1線拖5機兄妹唔使爭</h1><p>珠妹大喊：「我要打電話畀嫲嫲！」老竇喝令：「爸爸同外國叔叔傾緊生意，靜啲好冇！」媽咪插嘴：「老公，嫲嫲嗰邊就嚟瞓，畀個女打咗長途電話先啦！」一家人爭電話，搞到家嘈屋閉時有所聞！今日介紹嘅YESYSP-101無線電話，可1線拖5機咁用，冚家齊傾都仲得！最筍係兩邊都裝YSP-101嘅話，長途電話完全免費！<br>記者：陳國輝<br>攝影：陳偉強　Model：Macy、Rex（LB）</p><p>其實網絡電話一直都Hit緊，特點係打長途唔使錢之餘，話音仲好清晰、冇Delay，質素媲美用固網電話打IDD嗰隻！但若然成晚都黐實部電腦嚟傾，咁又唔夠Free。呢款YESYSP-101總算解決咗問題，其接收範圍達室內50米或室外300米，即係話由門口出到走廊，再轉入後樓梯掟垃圾，全程可一路傾住！最緊要係同樣支援Skype，就算打畀外國朋友都唔使收IDD咁金，慳番好多㗎！</p><p>PROFILE</p><p>系統：WindowsXP或2000<br> 硬碟：15MB或以上<br> 網絡：ADSL或寬頻<br> 通話時間：240分鐘<br> 待機時間：120小時<br> 接收範圍：50米（室內）/300米（室外）<br> 功能：網絡/固網電話、免提、支援Skype軟件、5人會議通話、無線收發、USB2.0傳輸技術<br> 售賣點：華仁會（68136813）</p><p>安裝簡單<br>阿爺都曉</p><p>喺電腦上安裝舊式網絡電話，過程都幾繁複，例如裝軟件、駁線，然後做設定等，除非你玩開《MSN》或者《YahooMessenger》之類，否則要上手肯定會花些少時間。相反，YSP-101勝在容易安裝，其中跟機包1條USB2.0傳輸線及SkypeCD，你只要將USB拮落電腦，然後放光碟入CD-ROM，唔使10分鐘即完成所有設定；至於用法更類似屋企電話，唔使喺電腦Keyboard上㩒一輪掣就玩到，簡單程度甚至連阿爺級嘅電腦白癡都好快學曉。</p><p>1條線夠全家用</p><p>無線電話裝分機唔算係新玩意，不過YSP-101將呢項功能強化過！佢能夠1拖5使用，意思係支援1部主機及4部分機咁解，唔只適用於地方大嘅環境，更好玩係，仲支援單系統多手提功能，即能夠將5個手機號碼分別Set入唔同電話，作為獨立使用，就算媽咪、老竇與囡囡同一時間傾緊電話，都唔怕撞線啦！軟件方面，Skype特別提供「多方通話」技術，玩法比固網嘅「3人會議」更簡單，只需喺介面上將朋友拖過「參與會議者」，即可同時間接通，勁快，最多5人一齊傾。</p><p>$100任傾10粒鐘</p><p>收費方面，主要分「Skpye」及「SkypeOut」兩種。前者完全免費，入會即用；後者屬於打手機及固網嗰種，要入會後再畀$100港幣，然後類似儲值卡咁逐分鐘扣錢，用完再增值信用點數。現時已有23個國家採用劃一收費，每分鐘$0.17，以$100計算，已夠你傾成10粒鐘IDD，勁抵玩！<br> 網址：www.skype.com</p><p>網上識鬼妹勁Easy</p><p>究竟Skype除咗打IDD勁平、甚至唔使錢之餘，仲有乜好處？利用Skype嘅全球網絡系統，你其實仲可根據個人資料搜尋Skype友！過程相當簡單，即睇！</p><p>Step1</p><p>種類超多，根據地區、語言、性別及年齡等範圍，你可以搵出自己想認識嘅對象。</p><p>Step2</p><p>搵啱人後，只要獲得對方答允，並將你加入聯絡人名單，咁就可加入做Skype友。</p><p>Step3</p><p>打畀Skype友，只需Click幅相就自動駁；若對方非Skype用家，則要人手撥號。</p><p>Step4</p><p>撥號嗰陣，畫面上會出現接駁訊息，話你聽使用情況；傾完後仲提供詳細嘅通話記錄畀你參考。</p><p>一家大細有乜Say？<br>Macy</p><p>「平時煲粥冇3粒鐘好難收手，今次終於可飛線落分機，獨立咁用，唔使同屋企爭啦！」</p><p>Rex</p><p>「每晚我會同外國朋友玩MSN，但原來網絡電話每分鐘只係收$0.17，平過IDD好多！」</p><p>珠妹</p><p>「做完功課，可以打電話畀加拿大嘅婆婆，然後仲可以上網睇故事書㖭！」</p><p>范生</p><p>「唔係好識用科技產品，後來發現，原來網絡電話就好似手機咁用法，唔算複雜。」</p><p>范太</p><p>「可以當屋企電話咁用，同時又係1部網絡電話，2合1夠晒多花款喎！」</p></body></html>