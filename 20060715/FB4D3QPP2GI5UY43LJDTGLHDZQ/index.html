<html><header><meta charset="utf-8"><title>熱爆演唱：樂評人唔撐ColdplayFans照High</title></header><body><h1>熱爆演唱：樂評人唔撐ColdplayFans照High</h1><p>實在唔明白Coldplay的歌何解總是悲傷和不忿，以主音ChrisMartin為例，已有1個奧斯卡影后太座、2個可愛的囡囡同囝囝、3張大賣的專輯以及一大堆數唔晒的音樂獎項，究竟點解仲可以唱得出咁Sad咁有感情？可能呢種功力同對完美聲線的追求正是我哋要花最少$380去睇Coldplay演唱會的原因，難怪演唱會當晚座無虛席，難怪Fans以為好似睇容祖兒Concert一樣Encore之後真係仲有得再唱……<br>記者：黃藹瑩<br>攝影：陳陶鈞、陳偉強</p><p>連Oasis都讚</p><p>可能身邊缺乏了幾位Coldplay的DieHardFans，所以當初對睇Coldplay演唱會都只抱着有人睇咪去的態度，當然這永遠只落得去唔成的下場。可能注定我要去聽Coldplay的演唱會吧，採訪Coldplay演唱會的工作竟然落在我這個最怕興趣變成工作的人身上，大佬，會聽歌唔代表你識寫關於音樂的稿……我的第一次就這樣獻給了這隊酷玩樂團（Coldplay在台灣的中文譯名）。<br> 來自倫敦的四人樂隊Coldplay2000年憑首張專輯《Parachutes》攻佔美國市場；而2002年推出的第2張專輯《ARushofBloodtotheHead》全球銷量更高達1,600萬，兩張專輯均奪得美國格林美最佳另類唱片獎；至於去年推出的第3張專輯《X&amp;Y》更以850萬張的銷量成為2005年全球最高銷量大碟，立即奠定了Coldplay在Brit-Pop界的地位，連Oasis在新一代樂隊中只點名盛讚Coldplay。</p><p>以新碟為主</p><p>說回這次演唱會，選唱的歌曲大部份都來自最近的專輯《X&amp;Y》，若有做定功課多聽幾次這隻碟入場的Fans應該會更加投入，不是說《X&amp;Y》退步了，但自己始終覺得之前2隻碟的歌比較啱聽，所以投入程度始終差啲，話晒都係第1次睇Coldplay演唱會，呢個絕對係遺憾。至於Concert中的幾個高潮位都有點預咗的感覺，好似已知一唱《Yellow》、《TheScientist》、《InmyPlace》等就一定係Fans情緒高漲位，絕對唔算有好大的驚喜。相反，演唱會的電幻舞台效果卻是全個Concert的精髓所在，香港亦未有歌手玩過，相信FansHigh爆，舞台的視覺效果一定功不可沒。</p><p>Fans全部畀滿分</p><p>90分鐘的演唱會眨吓眼就過，即使幾個高潮位有早就預咗的感覺，但依然令FansHigh爆全場，最後Coldplay以一首《FixYou》作結令Fans們感動完場，出場個個都只有同一個Comment：「絕對值回票價！」</p><p>演唱會現場直擊：紀念品2小時內掃清</p><p>去演唱會唔買紀念品就好似冇去過一樣，望穿秋水等到Coldplay來港兼且山長水遠來到機場博覽館先欣賞到演唱會，難怪不用2小時，紀念T-shirt同演唱會場刊已全部售罄。</p><p>即check戰利品</p><p>阿Lok<br> 戰利品：Tee一件<br> 「其實要$240一件真係一啲都唔抵，不過機會難得亦只得一次，就豪畀佢啦。」</p><p>（右）Cherry<br> 戰利品：演唱會場刊<br> 「有諗過買件Tee，不過又知道自己一定唔會着，所以最後都係買本場刊最好，入面啲相又靚，而且仲有歌詞。」<br> </p><p>（左三）Henry<br> 戰利品：演唱會場刊<br> 「嚟得就點都要買番樣紀念品。」<br> （左四）Peter<br> 戰利品：Tee一件<br> 「唔買件Tee又點證明我嚟過呀，而且件衫都幾好睇，絕對買得過。」<br> （左五）Derek<br> 戰利品：Tee一件<br> 「件Tee個Print幾OK，一場來到就要買樣紀念品表示支持啦。」<br> （左六）Lillian<br> 戰利品：演唱會場刊<br> 「$100一本，最平又最抵買。」</p><p>公平紀念品</p><p>所有紀念品都為《ColdplayTwistedLogicTour2006》而設，所以每個巡迴地方所賣的都是一樣，聽落都夠晒公平。</p><p>樂評人全部唔撐</p><p>Coldplay雖然是近年的Brit-Pop班霸，不過一眾香港樂評人卻對Coldplay的巡迴演唱會興趣不大。</p></body></html>