<html><header><meta charset="utf-8"><title>關你車事：OdysseySupreme電動摺椅收埋身爽快踩住去</title></header><body><h1>關你車事：OdysseySupreme電動摺椅收埋身爽快踩住去</h1><p>我想搵架坐得多人，又可以有唔錯操控感嘅車，因為我怕坐滿人後，成架車好似拉牛上樹咁慢吞吞，我想有種踩住去嘅速度感……」Katie在電話內講咗幾分鐘佢嘅買車要求。我聽到之後，第一時間諗起本田啱啱新出嘅OdysseySupreme版，全新車頭鬼面罩同車尾泵把、內櫳改皮椅、電鍍裝飾、腰線等樣樣齊，後生又有爽快速度，介紹畀佢啱晒!<br>記者：黃婉冰<br>攝影：伍慶泉<br>Model：Katie（Salvador）</p><p>改頭換尾後生幾年</p><p>帶Katie睇車，佢第一句就話對新車個樣好滿意，「我幾鍾意呢架Supreme版個車頭同車尾，鬼面罩線條雖然比上一代簡約咗，但感覺上反而後生啲，無咁鈍，另外我最鍾意佢個尾燈改為LED燈，光啲之餘，尾燈個線條Slim咗好多，好有型，襯埋電鍍飾框，完全唔會好似以前啲家庭車咁老土，成個賣相好Fresh。」內櫳改成皮椅又點睇?「我自己就覺得皮椅襯桃木望落高貴啲，同埋易打理啲，但我最鍾意都係佢個錶板，藍色背景燈加埋個立體效果，好幻彩Feel，好Sharp，我諗夜晚睇一定好清楚。」</p><p>S-Matic波箱速度感好</p><p>齋睇樣唔夠嘅，試埋車睇埋佢個行車表現就最實際。「成架車畀到我一個好平穩安全嘅感覺，踩住油門，架車個反應唔錯，一踩油，架車即刻好聽話咁起動，揸起嚟幾有跑車感，但速度又唔會快到控制唔到，我就覺得恰到好處，快得來平平穩穩，一路可以好放心咁踩住去，咁有力，我諗用嚟載晒成屋人應該問題不大。佢個+/-波箱都唔錯，轉波毫無突兀感，去得好鬼自然，但美中不足係低波轉高波要向上推，啱啱相反，開始時會有少少唔慣，但我諗揸多幾次會習慣。」</p><p>電動摺合座椅唔使一身汗</p><p>Katie細細粒又纖瘦，要經常載屋企人又或者去Shopping，以佢咁嘅身形，成日將車廂座位變陣並唔易，這亦是我介紹佢買Odyssey的原因，因為此車有電動摺合後排座椅，Katie試過都大讚方便又慳力。「嘩，好方便，㩒個掣，10秒唔使，後排嘅座椅會自動收摺，再㩒又會還原，唔使自己摺到成身大汗，又怕唔夠力，好照顧到女士們嘅需要。」</p><p>HondaOdysseySupreme<br>Specifications：</p><p>引擎：2,354c.c.直4DOHC<br> 馬力：160PS/5,500rpm<br> 扭力：22.2kg-m/4,500rpm<br> 傳動：5前速S-Matic半自動波<br> 汽車提供：合群汽車（28278622）<br> 供款計算機：<br> 車價：$295,800<br> 牌費：$5,877<br> 保險：$14,158（0%NCB）<br> 首期：$31,591<br> 利率：5.9%<br> 每月供款：$7,108（48期）</p></body></html>