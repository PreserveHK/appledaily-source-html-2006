<html><header><meta charset="utf-8"><title>趣BookBook：女藝人推介書籍</title></header><body><h1>趣BookBook：女藝人推介書籍</h1><p>周慧敏解碼上癮</p><p>「我睇呢本書都係因為俾作者另一本書《達文西密碼》所吸引，雖然仲未睇完，但係覺得佢仲好睇過《達》，所以都要推介吓。自己特別鍾意睇一啲有關動物嘅書，好似動物心理學，或者一啲真實嘅動物故事，曾經睇過一本書《十隻貓的山居歲月》，佢係中英對照，內容令我好感動，我仲特別鍾意去一間書店買書，因為嗰間書店嘅老闆娘好有愛心，收養咗唔少流浪貓。」</p><p>董敏莉不求完美</p><p>「平日我鍾意睇一啲啟發心靈嘅書，而且無論英文定中文我都會睇，好似《IfIWereYou》呢本書，用嘅英文唔算深，所以唔使英文好叻都睇得明，而呢本書就係講一對好朋友，一個靚一個唔靚，兩人嘅際遇亦都好唔同，佢哋分別羨慕對方嘅生活，最後兩位主角嘅生活仲嚟個大轉變，我覺得本書好特別，可以帶出每個人都唔會係完美，所以做人就要開開心心，唔好祈求一啲得唔到嘅嘢。」</p><p>李彩華血腥震撼</p><p>「呢本書係柴智屏介紹我睇嘅，柴姐話佢睇完呢本書發噩夢，因為作者描寫一啲血腥場面好真實。《樓下的房客》係講一個業主將一棟五層大廈放租畀唔同嘅人，啲租客包括一對男同性戀者、OL、一個淫蕩少女，但係個業主喺所有房放咗針孔攝錄機偷睇，之後就做好多嘢，令啲住客互相殘殺。我覺得呢本書最好睇就係夠恐怖，好少書可以寫一啲暴力血腥場面寫得咁震撼。」</p><p>周麗淇至理名言</p><p>「呢本書係我幾個月前買嘅，係屬於比較勵志嘅書，書裏面字眼雖然唔係好有深度，而且係一啲好簡單語句，但有100句中國古代嘅至理名言，等讀者可以理解吓人生小道理，最好附有註解，容易令人明白，大人細路都啱睇，其實我都好鼓勵寫作，因為現時好多人都會打字同SMS，忽略咗寫嘢，我都推出咗一本《thechild-woman手冊》紀錄咗自己感受，讀者睇完可以寫意見畀我睇㗎。」<br> 採訪、攝影：李珮洳、駱華齡</p></body></html>