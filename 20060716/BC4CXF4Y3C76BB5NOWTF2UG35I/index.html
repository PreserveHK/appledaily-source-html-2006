<html><header><meta charset="utf-8"><title>香港100Fun：飛車闖海盜船童真過炎夏</title></header><body><h1>香港100Fun：飛車闖海盜船童真過炎夏</h1><p>學生哥等到頸都長，漫長暑假終於來臨。本地薑海洋公園及過江龍Disneyland早已準備陪你擁抱炎夏，前者的「加勒比海夏水禮」，等緊你熱熱鬧鬧由頭濕到落腳；後者新增3項遊樂設施，俾你齊齊攬住高飛史迪仔玩到We嘩鬼叫。邊樣抵玩吸引？睇完介紹再決定去邊都未遲！<br>記者：盧家蕙、陳穎欣<br>攝影：林栢鈞、陳盛臣<br>Model：炳權、Cynthia、家偉、Kimi</p><p>迪士尼新遊戲等足1年</p><p>迪士尼樂園一向標榜Dreamscometrue的精神，近日更於「明日世界」增設3項遊樂設施，我哋會先歎住冷氣同史迪仔sayhello，再同唐老鴨一齊享受小型賽車的樂趣，最後跟高飛喪玩水戰！</p><p>幸會史迪仔　冧女有一手</p><p>互動劇場一向最多人玩，所以愛史迪仔愛到發癲的Cynthia，一入迪士尼就拉炳權一支箭標去搵史迪仔，只見那隻毛茸茸藍色外太空生物，透過電腦平面動畫科技，撩賓客吹水、開玩笑，仲會大拋媚眼為靚女影大頭數碼相片，慫恿大人細路扮獅子咆哮，最後要求觀眾指引佢逃出生天，令場內小朋友和大人都跟史迪仔一起感受驚險旅程。<br> 濕身指數：＊＊＊＊＊<br> 童心指數：＊＊＊＊＊<br> 刺激指數：＊＊＊＊＊<br> 以＊＊＊＊＊為最高分</p><p>馳車天地　過足車手癮</p><p>同史迪仔互動完，炳權急不及待走到「馳車天地」鍊番轉。所有小型電動開篷車都由本田汽車製造，顏色sharp爆，坐上去零舍醒神！車場共有3條不同賽道，由「城市景觀」小路出發，橫越橋樑及急彎，直闖外太空世界。對冇駕駛執照的炳權，呢種駕駛樂趣係碰碰車畀唔到！<br> 濕身指數：＊＊＊＊＊<br> 童心指數：＊＊＊＊＊<br> 刺激指數：＊＊＊＊＊</p><p>UFO地帶　濕身世界</p><p>玩到㷫烚烚，當然係去「UFO地帶」沖番個「靚涼」啦。呢個充滿未來氣息的太空驛站其實係噴水樂園，有發出怪聲的淘氣機械人、巨型雷射水槍、瀑布及五光十色的太空船、太空植物。仲有突然出現、四周向人潑水的頑皮高飛狗，係個有遮都抵擋唔住嘅濕身地帶。<br> 濕身指數：＊＊＊＊＊<br> 童心指數：＊＊＊＊＊<br> 刺激指數：＊＊＊＊＊</p><p>海洋公園夏水禮開始</p><p>嫌迪士尼太小兒科，可選擇海洋公園「加勒比海夏水禮」！夏日炎炎，同朋友互射水槍、玩泡泡、笨豬跳等，定要你由頭濕到腳趾尾。</p><p>槍戰海盜　隨時突襲</p><p>玩到周身㷫，家偉和Kimi便組成隊伍，打擊海盜惡勢力。出發前各人必須戴上護眼鏡以防射水入眼，海盜會突然以水槍偷襲，終點更有裝置水炮的海盜船作終極頑抗。<br> 濕身指數：＊＊＊＊＊<br> 童心指數：＊＊＊＊＊<br> 刺激指數：＊＊＊＊＊</p><p>笨豬跳　顯床上身手</p><p>既然熱好身，就要做番點運動啦！今次就考考膽量玩笨豬跳。有別於一般笨豬跳，Kimi和家偉要先量體重，着好兩側連接wire的安全帶，小跳幾下即可於彈床上大顯身手，工作人員則會為客人調校wire的彈力，十分安全。<br> 濕身指數：＊＊＊＊＊<br> 童心指數：＊＊＊＊＊<br> 刺激指數：＊＊＊＊＊</p><p>狂熱嘉年華　影相至靚位</p><p>玩完水換套乾淨衫參加「加勒比街頭狂熱嘉年華」，大群表演者穿上浮誇巡遊服，鮮艷奪目，如太陽神、腳踩高蹺的特技人，吸引唔少遊客圍觀。</p><p>海洋公園「加勒比海夏水禮」</p><p>日期：15/7-3/9<br> 開放時間：10:00am-7:00pm（逢星期六延長開放時間至11:00pm）<br> 入場費：<br> 成人$185　小童（3-11歲）$93<br> 夜間（逢星期六5:30pm後）：成人$108　小童（3-11歲）$54<br> 網址： http://www.oceanpark.com.hk <br> 電話：25520291</p><p>好玩到停唔到</p></body></html>