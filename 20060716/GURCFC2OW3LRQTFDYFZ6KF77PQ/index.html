<html><header><meta charset="utf-8"><title>搵人出氣 - 左丁山</title></header><body><h1>搵人出氣 - 左丁山</h1><p>星期二晚與賓架吃飯之時，講起電盈股價。電盈股價（五合一之後），最高去到一百四十元（一位記者朋友在此價買入），喺六月十九號停牌前收市價係四個八。與最高價相比，跌咗96.6%，記得香港電訊俾PCCW合併前，造價大約係四十元，相比之下，跌咗88%。因為咁，好多小股東在感情上不能原諒李察王子。即使佢破天荒，私人掏腰包，拎十三億八千萬元派發特別股息畀小股東（每股約三角三分至三角八分），仍然俾人鬧。<br>曹仁超講過不知多少次，買股票唔好同股票談戀愛，要常守止蝕。睇報紙報道，先知曾淵倉教授以一百三十二元買入電盈，持有至今，已經心死，當全部輸晒，是則曾教授係一位忠心戀人，對電盈不離不棄。世界上有冇同樣現象呢？賓架C大聲講：「梗係有啦，我有幾位同學，移民加拿大三十年，持有北方電訊（Nortel）二十年，都係不離不棄㗎，苦戀Nortel股票嘅代價，就係冇晒退休金。」</p><p>咦，莫非Nortel都有一位李察王子？賓架C說：「當然冇！只係大勢所趨啫，全世界嘅TMT股，特別係電訊股，股價走勢一模一樣，就係2000年中見頂，之後一瀉如注，一沉不起。我記得Nortel股價最高去到近一百蚊加紙，最低跌到七毫子，幾乎跌走百分之一百，慘烈之處，猶勝電盈，只係Nortel小股東冇一位李察王子嚟做出氣袋！」<br> 第二日，記得賓架C之言，特登上網查吓，搵電盈、Nortel（加拿大）、Vodafone（英國）、DeutscheTelekom（德國）、NTT（日本）、SingTel（新加坡）幾種電訊股嘅走勢圖，果然全部都喺2000年第二季或第三季見頂，然後跌到杰撻撻，直插太平洋，除SingTel之外，無一可以大幅反彈。新加坡電訊之與別不同，當然係有政府照住，在星加坡維持近乎壟斷嘅地位之故。2000年開始全世界電訊市場經歷咗翻天覆地嘅科技變化與市場開放，現在電訊固網資產愈嚟愈不值錢，電訊股無可能回復電訊公司壟斷之時嘅股價。</p></body></html>