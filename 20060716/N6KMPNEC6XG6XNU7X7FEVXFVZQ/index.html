<html><header><meta charset="utf-8"><title>有數有據　冇花冇假<br>FollowMe：會德豐睇18元</title></header><body><h1>有數有據　冇花冇假<br>FollowMe：會德豐睇18元</h1><p>吳光正有個佢唔多鍾意嘅花名，叫「唔慌正」。吳老闆旗艦會德豐（020），卻絕非唔慌正，而係正到痹。<br> 會德豐兩周前派成績表，06年度（3月年結）賺103.16億元。嘩，市值260.1億元，計落PE得2.5倍。盈利有大橛來自物業增值，低PE唔作得準，下年度預測降至9倍幾，回復正常。<br> 會德豐正到痹，由P/B出發。<br> 業績公布列出資產負債表，股東權益409.87億元，發行股本20.32億股，每股NAV20.17元，較1年前大增30%。現價12.80元，P/B得0.63倍，已經令人流口水，原來仲有嘢跟尾。會德豐首次整多個表，叫做「資產淨值補充資料」，目的係更有效反映應佔相關資產淨值，於是乎，今年3月底「經調整的相關NAV」，上調到每股25.73元。<br> 再於是乎，會德豐嘅P/B，降到只得0.50倍。且將會德豐嘅P/B，分3parts與其他股票比拼比拼。<br> PartOne：有冇留意，會德豐logo左右兩邊，有「18」與「57」，原來係代表「始創於1857年」，即係創辦於大清咸豐7年。會德豐、和記黃埔（013）、太古（A，019）、怡和控股（星洲掛牌）都係前清時期在中國創辦嘅洋行，號稱「4行」。</p><p>創於咸豐7年</p><p>會德豐透過實益擁有48.3%嘅九倉（004），業務有綜合企業成份。和黃P/B1.23倍，太A1.26倍，怡和1.01倍，會德豐嘅0.50倍最低。會德豐預測PE，又低過其他3行平均33%。<br> PartTwo：會德豐當係地產股。恒基發展（097）P/B1.65倍，恒隆地產（101）1.25倍，希慎（014）0.88倍，新世界發展（017）0.69倍，鷹君（041）0.64倍，冇隻夠會德豐低。<br> PartThree：在同系股票中，會德豐亦係最低。九倉05年底每股NAV原為26.68元，年報刊出「資產淨值補充資料」，每股NAV上調至35.74元，現價26.80元，P/B0.75倍。其餘同系股，P/B又係冇隻夠會德豐低。<br> 會德豐有1點俾人彈，就係非常孤寒，全年叫做賺103.16億元，只係派息2.54億元，每股0.125元，股息率唔夠1厘。借貸唔重，吳光正又揸咗近5成4權益，照理應該派多啲，益街坊又益自己。<br> 吳光正在97年前為競選香港特首，辭去會德豐同九倉主席職位，競選失敗再做主席，跟住系內重組，私有化連卡佛與聯邦地產，置業信託改名，個人又取得Joyce（647）控制權，搞好多嘢。</p><p>孤寒可能係好事</p><p>會德豐保留現金，可能會有動作跟尾。孤寒可能係好事唔係壞事。搞政治夢未圓，搞好生意好啱路數。<br> 會德豐本身市值260.1億元，淨係實益揸九倉已經值316.8億元。<br> 會德豐P/B唔使上到九倉、海港、星洲會德豐地產嘅0.75倍-1.16倍，上到同會德豐地產嘅0.70倍睇齊，有數有據，冇花冇假，值18元。<br> 高彰坡</p></body></html>