<html><header><meta charset="utf-8"><title>公戲私用:中西黑吃黑</title></header><body><h1>公戲私用:中西黑吃黑</h1><p>踢完世界盃，全港零售等待「百業興旺」，唔只旺角電器街叫苦，連影碟發行都避戰，Hold起晒正片，搞到戲迷悶足成個月！好彩呢個禮拜回復正常；荷李活猛片有《V煞》，本地薑亦有套《黑社會2以和為貴》撐場，雖則兩套「黑」片無甚牽連，但諗落卻有互相呼應嘅微妙關係！<br>記者：徐影龍</p><p>港版3區銷情反彈</p><p>《V煞》挾住《Matrix》原班人馬牌頭上陣，香港觀眾期望睇到科幻特技，雖然令大部份人失望而回，不過影評及口碑擊節讚賞，叫好不叫座，不過剛推出港版3區DVD時，銷情卻出奇地好賣；碟舖老闆話大家明白呢套係咩戲種，古仔好碟價又唔貴，加上戲迷餓咗碟咁耐，所以銷情比想像中好。</p><p>從黑暗走向光明</p><p>主線劇情講到一個身懷絕技人士為反極權政府，為喚醒人民嘅自由慾望而四處破壞，到最後成功推翻極權統治。除咗CG，戲中幾個動作場面拍得不俗，尤其主角V被軍隊圍捕時，拳腳及飛刀鏡頭均拍出逼力，「威也味」冇《Matrix》咁重！尾場推骨牌一幕，寓意簡單，沉默背景響起骨牌清脆碰撞聲，到最多骨牌塌下時洶湧而出嘅包圍感，係筆者認為氣氛營造得最正嘅一幕！</p><p>影像凌厲充滿意境</p><p>從光明走向黑暗</p><p>同期推出嘅港版3區DVD，仲有呢套《黑社會2以和為貴》，跟《V煞》相似地方，除咗描述社會黑暗一面外，《V》有種置之死地而後生嘅光明鋪排，而《黑》卻相反，全部人物苦心經營卻落得橫屍街頭下場，古天樂更踏上被中方控制嘅不歸路，電影以外係兩套電影均得不到內地上映批文，令人苦笑。</p><p>碎屍餵狗意識大膽</p><p>筆者對《黑2》頗為失望，一眾喜愛角色大幅無能化、古天樂超級無敵，令上集那種你爭我奪熱血沸騰感蕩然無存，尤其任達華之無力對抗更是欠缺說服力。要讚有至出位嘅鄭浩南，為錢乜都肯制，一句「加錢呀！」更成觀眾口頭禪！《黑2》仍是三級片，唔係講中方使橫手控制香港黑幫，又或片首短短嘅黑幫「做手」同「念詩」，而係片中實在太多血腥鏡頭，單單古天樂將人碎屍兼餵狗一幕，已過唔到電檢一關，仲有東莞仔劈友、任達華被狂扑頭等！大家睇碟前要有心理準備。</p><p>都係杜Sir夠吉士，為免如上集咁刪改劇情（變成古天樂係卧底，片名改做《龍城爭霸》），寧願放棄內地上映批文，都要堅持劇本完整性。最可惜係《黑2》剪去東莞仔被槍斃一幕，本以為有第3集出現，可惜同事早前訪問過杜Sir，大導演已斬釘截鐵話冇，大家都係死咗條心罷啦！</p></body></html>