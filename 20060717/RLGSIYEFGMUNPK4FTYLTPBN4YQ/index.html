<html><header><meta charset="utf-8"><title>新機速報：三星摩記新機　薄身好色</title></header><body><h1>新機速報：三星摩記新機　薄身好色</h1><p>揀手機除咗款式同分唇，最近連顏色亦成為追求目標之一！好似剛見街嘅LGBlackLabel以及MO記D&amp;G手機，就強玩黑、金兩隻各走極端嘅色系，而呢幾日，三星亦發表咗3款同為黑色嘅直身及滑蓋機款。究竟分唇有幾特別？同大家睇吓！<br>記者：陳國輝</p><p>超薄手機</p><p>假如仲記得三星喺CommuniAsia2006（6月）展示嘅激薄6.9mm手機，相信會感到驚訝：「乜咁快就有得玩？」佢屬於旗下「UltraSlim」系列第一擊，一般人認為薄機分唇弱係奉旨咁，查實X828配置200萬像素相機之餘，仲內置80MB記憶體兼藍芽立體聲，影得聽得絕對唔失禮㗎！另外兩款滑蓋設計嘅E908及D848，前者配備獨特嘅熱感應輕觸式按鍵，大玩Gimmick；後者則憑實用拍攝功能見稱，機背200萬像素相機支援達ISO400感光技術，專攻陰暗環境，Snapshot發燒友又點可以睇漏眼呢！</p><p>SAMSUNG（28626001）</p><p>名家設計</p><p>另一邊廂，MO記就唔玩BlackLabel，轉移玩Colorful！早前佢就喺西安搞咗個全新色彩系列發布會，藉著名設計大師JimLambie嘅彩條藝術靈感，唔單止將兵馬俑及西安古城牆變得色彩斑斕，更將該創作運用到MOTORAZRV3i、MOTOMING、MOTOPEBL和MOTOSLVR四大系列裏面。其中，MOTOPEBL最快於本月見街，全新色系包括咗翠綠、玫瑰粉紅、冰藍及鮮橙4種，以該系列嘅Cutie鵝蛋造型，再混入罕見嘅明麗色彩，相信玩家會將其視作為一件藝術品，多於手機咁睇！</p><p>MOTOROLA（25063888）</p></body></html>