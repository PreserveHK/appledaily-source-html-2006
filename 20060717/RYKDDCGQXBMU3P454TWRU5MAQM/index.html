<html><header><meta charset="utf-8"><title>摩登購物狂：平掃葵涌廣場　衫＋鏈＋鞋$100有找</title></header><body><h1>摩登購物狂：平掃葵涌廣場　衫＋鏈＋鞋$100有找</h1><p>呢3位姊妹花Hidy、Winnie同Becky住喺葵芳，平日最鍾意Shopping減壓，但日日返足朝九晚六，周不時OT到8、9點仲點會有心情、精神落旺角同尖沙嘴吖?好彩三姊妹都話冇有怕，有葵涌廣場喺附近，啲貨又平又正，同一款式的衫褲鞋襪件件平過旺角，全套衫＋鏈＋鞋都唔使一條紅衫魚，皆因附近多批發廠貨咁話。今日就由大家姐Hidy帶隊，去葵涌廣場各掃心頭好！<br>記者：許維雅　攝影：何家亮</p><p>（左）On2家姐Winnie紅色大花裙$69<br> 四個骨牛仔褲$79<br> （中）On細妹Becky<br> 波波點吊帶衫$49牛仔短裙$59<br> （右）On大家姐Hidy<br> 紅色雞翼袖連身裙$79<br> （服裝提供：二人館）</p><p>本地貨$39起</p><p>三姊妹每次衝去葵涌廣場第一時間都係掃衫，場內大量服裝店都係賣本地貨，件件本地貨都係由$39至$79就有，款式雖然有啲參差，但相比起旺角價就點都平唔少。三姊妹通常都會幫襯番相熟舖頭「二人館」，覺得價錢平得嚟啲款又最多，兩個家姐會揀啲成熟少少嘅款，而妹妹Becky就主攻Cutie款。</p><p>二人館<br> 地址：葵涌廣場1樓B76號舖<br> 電話：24898737</p><p>韓國少女Tee$80</p><p>葵涌廣場嘅時裝細店分分鐘有成百間，三姊妹掃完本地貨都會睇啲高級少少嘅韓國貨。好似TopicVp入咗唔少韓國衫褲，Keep住成日都有啲特價Tee幾抵執。</p><p>TopicVp　地址：葵涌廣場消費站1052號舖　電話：24287382</p><p>$28任揀飾物</p><p>Winnie過兩日要去飲，買咗條白色裙，想買條白色頸鏈襯番。Hidy即刻醒起$28任揀嘅「28Shop」，全場飾物都係$28，當然店員自己都話係拉上補下，有啲值、有啲唔值啦！</p><p>28Shop　地址：葵涌廣場1樓1028號舖<br> 電話：63503773</p><p>任試鞋款$49</p><p>襯完上身襯下身，Hidy就一於帶妹妹Becky買鞋，一口價嘅鞋舖一樣唔少，但貨款都有抵有唔抵。Hidy就推介32Shop嘅鞋，質素同款式都較平均。</p><p>32Shop<br> 地址：葵涌廣場1008號舖</p><p>潮款內衣$39</p><p>買夠衫後，二家姐話想買內衣褲，仲拍心口話最平最抵買係BraSet，因為大部份都係$39/套，$100就有3套，款式仲一啲都唔老土，杯形一啲都唔馬虎，好啱香港人着。</p><p>嘉威百貨店<br> 地址：葵涌廣場地下A39,A2,A3<br> 電話：24958418</p><p>實用Bible　掃貨四大注意：<br>1.鞋任試、衫冇得試</p><p>呢度的鞋舖任試唔嬲，但大部份賣衫賣內衣嘅店舖都不設試身，所以買咗嘢最好盡快返屋企試，因為大部份貨品都可以一星期內包換，唔嫌污糟即去商場洗手間試一試，一來以免唔啱身特登再走多轉去換咁麻煩，二來啲貨去得好快，想換都未必有。</p><p>2.Sales姐姐服務一流</p><p>唔好以為平價場就冇服務可言，雖然貨品件件幾十蚊有交易，但Sales姐姐都會有問必答教你點着法。尤其係內衣店姐姐教揀貼身胸圍一樣細心，就連熟客何小姐都話貪呢度啲姐姐招呼好，有名牌都唔買，幫襯足2年都唔走咁話。</p><p>3.免費泊車</p><p>葵涌廣場人多車多，想揸車去又有得免費泊車，可以打黐住隔籬嘅新都會廣場主意，買滿$200就可以免費泊1小時（5:00pm前）或2小時（5:00pm後），去超級市場或者食餐飯都夠啦！</p><p>4.全新地鐵出口</p><p>葵芳地鐵站有一個全新E出口，由月台直達新都會廣場。而葵涌廣場同新都會廣場之間有天橋連接，全程有瓦遮頭，唔使日曬雨淋，夏天落大雨行呢條路又快又方便。</p><p>掃埋零食平到笑</p><p>買晒嘢準備走，至為食嘅Becky都話有好推介，諗住報答家姐帶佢買咁多衫。原來Becky話呢度啲零食平通全港，唔怕你唔買，至怕你唔試咁話，最抵就係芒果亁、豬肉鬆，全因「裕興隆」本身都係做食品批發，又點會唔平吖。</p><p>裕興隆食品公司<br> 地址：葵涌廣場2樓C132（a）<br> 電話：96858819</p></body></html>