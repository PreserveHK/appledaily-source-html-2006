<html><header><meta charset="utf-8"><title>四餸一湯:茶餐廳偷師秘笈　肥牛保鮮味咪洗！</title></header><body><h1>四餸一湯:茶餐廳偷師秘笈　肥牛保鮮味咪洗！</h1><p>所謂近廚得食！不過做茶餐廳嘅芳姐就話：「打貓（偷食）？未死過咩！都係偷師實際啲，學識可以煮畀一家人食！」芳姐家有3條Queen，最鍾意就係佢煮嘅茶記風味餐，「跟茶記份Menu煮，真係一個月日日唔同菜式都仲得！更重要係嗰份熱辣辣嘅鑊氣感覺，邊個敢話屋企餸唔好食！」<br>記者︰劉昱蘭　攝影︰陳盛臣<br>示範︰元朗讀者芳姐<br>鳴謝︰大利茶餐廳(24592992)</p><p>菜肉魚食得均衡</p><p>價錢︰$35/4人<br> 需時︰15分鐘<br> 芳姐大囡剛上中學，真係份外要注意均衡飲食！茶記晚晚熱賣嘅金菇肥牛煲，有菜有肉就最啱喇！不過芳姐再加點心思，將囡囡至愛的蟹柳夾在其中，變成菜、肉、魚樣樣齊！</p><p>材料︰火鍋肥牛1/2磅、蟹柳8條、金菇11/2包、胡椒粉、鹽、糖及豉油各1茶匙、蒜茸少許<br> 火鍋肥牛$26.9/包（c）<br> 蟹柳$10.5/250克（b）<br> 金菇$8/2包（a）</p><p>簡易法</p><p>1.用肥牛捲起金菇蟹柳，撒上胡椒粉及鹽醃5分鐘後，煮熟；<br> 2.切好蒜茸落鑊，加糖、豉油及鹽煮成芡，淋在肥牛卷上。</p><p>茶記貼士︰茶餐廳做法，最重要係唔好洗肥牛，因為洗過水，一煮就會出水，沖淡晒啲味！</p><p>節瓜做蝦餃？</p><p>價錢︰$25/5人<br> 需時︰20分鐘<br> 二囡係海鮮迷，最鍾意食蝦，芳姐晚晚睇住釀節瓜個Menu，想出了以魚肉釀入其中，再以蝦仁放面點綴；阿女食完話勁清，味又夾，仲將呢味餸戲稱為「節瓜蝦餃」，你就知佢有幾好味！</p><p>材料︰節瓜2個、鯪魚肉1/2斤、蝦仁4両、蛋1隻、胡椒粉、生粉、鹽、麻油、水適量<br> 節瓜$6.9/斤（c）<br> 鯪魚肉$7.7/包（b）<br> 蝦仁$18.3/包（b）</p><p>簡易法</p><p>1.蝦仁洗淨，以胡椒粉及鹽略醃；<br> 2.節瓜切件挖通，釀入魚肉，蝦仁沾生粉放面，蒸15分鐘；<br> 3.水、生粉、鹽、麻油落鑊滾一滾，倒入蛋白成芡，淋上已蒸好節瓜即成。</p><p>茶記貼士︰除非好鍾意食魚！否則應用豬肉代替鯪魚肉，事關豬肉冇咁易出水，味道仲香啲。</p><p>香口惹味呃細路</p><p>價錢︰$15/4人<br> 需時︰10分鐘<br> 細妹最嘴刁，唔鍾意食甘笋，尤其煲過湯後，腍腍嘅口感，一定令佢「絕食」；不過細路仔又點可以偏食呢？芳姐諗炒絲就最爽口，再撈多啲料，等佢唔覺唔覺食咗啲甘笋絲咪得囉，最後咪搞到個炒六絲咁足料。</p><p>材料︰雲耳及貢菜1両、豆亁2塊、甘笋1條、芽菜1/2斤、青瓜1/2條、鹽1/2茶匙、糖2茶匙、麻油少許<br> 貢菜$8/斤（a）<br> 甘笋$9.9/公斤（c）<br> 豆亁$2/件（a）</p><p>簡易法</p><p>1.所有材料洗淨切絲；<br> 2.依次將雲耳及貢菜落鑊略煮，再加入豆亁、甘笋、芽菜及青瓜；<br> 3.最後鹽糖調味，上碟加麻油。</p><p>茶記貼士：茶餐廳鑊氣夠，同屋企冇得比；師傅教落，畀啲耐性，燒紅隻鑊先落料，可以同樣有鑊氣效果。</p><p>瓜質亁身<br>勁惹味</p><p>價錢︰$20/4人<br> 需時︰15分鐘<br> 材料︰勝瓜12両、百合1個、龍蝦丸及火腿丸各1/2磅、鹽1茶匙、薑2片、油適量<br> 勝瓜$8/斤（a）　龍蝦丸$26/磅（b）　火腿丸$18/磅（a）</p><p>簡易法</p><p>1.雙丸汆水；百合撕成片；<br> 2.油、薑及鹽爆鑊後炒勝瓜，加入雙丸略炒，放入百合焗10-15分鐘即成。</p><p>茶記貼士︰茶餐廳一定係亁炒勝瓜，因為勝瓜一出水，炒完又黃又黑，亁炒最穩妥。</p><p>酒醉田雞<br>味夠鮮</p><p>價錢︰$45/5人<br> 需時︰20分鐘<br> 材料︰田雞2斤、雲耳2両、鹽1茶匙、黃砂糖及糯米酒各2茶匙、生粉及豉油各11/2茶匙、水約6碗<br> 田雞$20/斤（a）　雲耳$7.9/40克（c）　黃砂糖$9.5/350克（c）</p><p>簡易法</p><p>1.田雞以鹽、黃砂糖、1茶匙糯米酒、生粉及豉油醃好，炒至轉色；<br> 2.加入雲耳、1茶匙糯米酒及水，滾15分鐘即成。</p><p>茶記貼士︰如果要做茶餐廳風味，要以「赤肉」煮田雞，意即抽起醃肉步驟，據知田雞味會更鮮。</p></body></html>