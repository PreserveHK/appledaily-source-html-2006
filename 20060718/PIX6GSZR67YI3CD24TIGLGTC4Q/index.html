<html><header><meta charset="utf-8"><title>四餸一湯：意大利飯𠱁男友冧爆</title></header><body><h1>四餸一湯：意大利飯𠱁男友冧爆</h1><p>Nikki是家中嬌嬌女，平日十指不沾陽春水；但隨着她認識了為食男友阿邦，一切便扭轉了。兩人平日撐枱腳，多數都係阿邦下廚，不過為了拍拖一周年紀念這大日子，Nikki決定要破例落手落腳整番餐，之不過她平日連蛋都唔煎隻，又點煮4餸1湯呢？所以惟有向好姊妹Susan和阿盈求救了！<br>記者：謝翠玲<br>攝影：伍慶泉<br>Model：Nikki&amp;邦（TheGroup）<br>示範：讀者Susan&amp;阿盈</p><p>清甜爽口　菠菜雞肉沙律</p><p>價錢：$25/3人<br> 需時：15分鐘<br> 材料：菠菜半斤、蟹柳5條、粟米芯3條、青燈籠椒和黃燈籠椒各半個、雞柳6條、橄欖油1湯匙、沙律醬2湯匙、檸汁1湯匙、蜜糖及芥辣各1茶匙<br> 蟹柳$10.9/227克（b）<br> 青燈籠椒$8/斤（a）</p><p>簡易法</p><p>1.雞柳以橄欖油醃5分鐘，煎熟。菠菜洗淨後以凍滾水浸泡，瀝亁水；<br> 2.粟米芯、蟹柳、青及黃燈籠椒切絲出水；<br> 3.沙律醬、檸汁、蜜糖和芥辣拌勻，淋在已排在盤中的材料上即可。<br> <br> 貼士：蔬菜拌入醬汁後易出水，最好食前才淋上醬汁。</p><p>肉香蝦更香　煙肉虎蝦卷</p><p>價錢：$90/3人<br> 需時：15分鐘<br> 材料：煙肉12片、虎蝦12隻<br> 煙肉$20.9/200克（b）<br> 虎蝦$35/100克（c）</p><p>簡易法</p><p>1.蝦洗淨，抹亁水份；焗爐以攝氏230度預熱5分鐘；<br> 2.煙肉捲着蝦，排焗盤上，焗10分鐘即可。<br> <br> 貼士：想肉卷食落酥脆，要揀瘦煙肉；香口則揀肥煙肉。</p><p>餅底脆卜卜　薯仔煎餅</p><p>價錢：$40/3人<br> 需時：18分鐘<br> 材料：薯仔2個、莎樂美腸5片、洋葱半個、薄餅專用芝士碎100克、番茄1個、油、水各適量<br> 薯仔$4/斤（a）<br> 莎樂美腸$22/100克（c）<br> 番茄$5/斤（a）</p><p>簡易法</p><p>1.薯仔切薄片，洋葱切條，番茄切片；<br> 2.薯仔鋪滿易潔平底鑊，加水烚熟，倒去水份，加油把底煎香；<br> 3.薯仔面鋪上番茄、洋葱、莎樂美腸同芝士碎，加蓋焗至芝士融化即可。<br> <br> 貼士：想薯仔餅底唔散，在每層薯仔片間，灑上芝士碎以作黏實。</p><p>硬芯米至正宗　意大利蘑菇燴飯</p><p>價錢：$50/3人<br> 需時：25分鐘<br> 男友邦「受硬唔受軟」，最鍾情的便是硬芯意大利燴飯；Nikki為了在拍拖一周年紀念日，給男友一個驚喜，便預早跟Susan和阿盈約定，大清早便到她家，幫她弄這個意大利飯，然後在邦來到前便偷偷溜走，呢個完美的意大利燴飯便神不知，鬼不覺的順利完成囉！</p><p>材料：意大利米2碗、鮮蘑菇6粒、罐頭蘑菇1罐、黑橄欖10粒、洋葱半個、罐頭番茄1罐、Parmesan芝士碎2湯匙、蒜茸1茶匙、水2碗<br> 黑橄欖$18/18.5安士（c）<br> 洋葱$5.9/2磅（b）</p><p>簡易法</p><p>1.蒜茸起鑊，加洋葱粒，爆香後加意大利米同炒；<br> 2.倒入罐頭番茄肉連汁，加水、收中火，以木勺拌炒免黏底；<br> 3.待米粒發大，加入切片鮮蘑菇、罐頭蘑菇和黑橄欖，最後下芝士碎拌勻即可。</p><p>貼士：意大利飯要軟中帶硬先正宗，水不宜太多，最好按實際情況再斟酌份量，以剛過米粒面為準。</p><p>外脆內心軟　心太軟朱古力蛋糕</p><p>價錢：$46/6個<br> 需時：20分鐘<br> Nikki同邦第一次約會，就係食呢個心太軟，所以亦順理成章成為紀念蛋糕，不過由於唔可以預先焗，Nikki只有靠自己，結果當然係失敗收場！不過男友見佢咁努力都好感動！</p><p>材料：苦甜朱古力170克、無鹽牛油170克、全蛋3隻、蛋黃3隻、砂糖6湯匙、鹽1/8茶匙、麵粉6湯匙<br> 苦甜朱古力$33/326克（c）<br> 無鹽牛油$18/200克（c）<br> 蛋$5/11隻（a）</p><p>簡易法</p><p>1.苦甜朱古力加牛油細火煮溶，離火攤涼。預熱焗爐至攝氏177度，蛋糕模底塗牛油；<br> 2.全蛋、蛋黃、砂糖及鹽用電動打蛋器以中速打至奶黃色；<br> 3.把牛油朱古力溶液拌入蛋糊中，慢慢加入已篩好的麵粉；<br> 4.將蛋糕糊搯入蛋糕模至8分滿，焗8分鐘即可。</p><p>貼士：<br> 朱古力可預先用微波爐煮溶，先以最低火叮30秒，攪一攪，再以同一度數叮30秒。</p><p>慘痛「石頭記」</p><p>Nikki還記得第一次做軟心朱古力蛋糕時，用人手拂蛋拂了整整一小時，弄到手痠，最後卻失敗收場，插落硬如石頭。吸收上次慘痛教訓，今次終於得到完美成果。</p><p>（a）彩虹牛池灣街市<br> （b）坪石邨百佳超級市場<br> （c）尖沙嘴海港城city'super<br> <br> ＊以上價錢以7月17日為準</p></body></html>