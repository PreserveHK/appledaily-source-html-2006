<html><header><meta charset="utf-8"><title>關你車事：日產淑女　Impul趕絕外母　激情快車河</title></header><body><h1>關你車事：日產淑女　Impul趕絕外母　激情快車河</h1><p>James擁有兩架甩尾Fairlady，咁啱有大改ImpulFairlady嚟香港，梗係要搵佢以玩家身份評一評呢位「整容靚女」。「呢架好，兩個人可以好浪漫咁遊個『快車河』。」一如所料，佢同女友望見Impul雙座位Fairlady，即刻跳上車，絕塵而去。<br>記者：黃婉冰<br>攝影：伍慶泉<br>Model：Crystal&amp;James</p><p>「淨補品要8萬，有保養，值得玩。」</p><p>睇唔夠3分鐘，James已經一輪嘴講。<br> 「架車加晒大包圍，頭尾泵把、尾燈改LED燈、定風翼、裙腳、19吋胎軨、死氣喉、頭尾胎、Brembo煞車碟、Ohlins避震、Impul錶板、Momo限量版Racing軚環。佢呢個頭泵把嘅設計，係中間有入風口，可以俾啲風吹番入去，原裝錶板最高速只可以去到180km/h，呢個可以去300km/h，佢又換咗加大碼Blitz水箱、極力子、快Cam，令高轉時有更加澎湃爆炸力，咁改法，淨係套避震都要5萬，我諗加加埋埋都要成8萬蚊，最好係有保養，我都係第一次聽話改車都有保養，而且又改得合法，成個Body同成套包圍、條軨配搭得好靚，貼晒地咁，簡直係度身訂做。」<br> 唔使我多介紹，James已經一眼睇出晒成架車嘅變動，果然係超級「淑女」用家。</p><p>「改得嚟好有型，女仔一定鍾意。」</p><p>趁James女朋友Crystal行開咗，機不可失，即刻靜雞雞捉住James問：「喂，你覺得架車媾唔媾到女先？」<br> 「呢架實得，個樣型仔又唔會好誇張，令人好易接受，而且都仲未出新一代，呢架都算係新款，加晒Kit之後，比起原裝車真係差好遠，女仔見到實鍾意。呢架車好適合一啲唔係好熟悉車，但又鍾意揸改裝車嘅人，起碼唔使俾人呃，成套包圍啱番晒架車，對一個普通買家嚟講，呢架咩都搞掂晒，唔使煩。」<br> 問完男方，再問女方Crystal點睇架車，佢諗都唔使諗就話鍾意佢夠型，尤其是加咗包圍之後，成個車身流線得來又勁有跑車格。男女雙方睇法都咁一致，睇嚟呢架Impul版Fairlady都係脫離唔到「媾女車」呢個榮銜。<br> 搵車同搵女朋友一樣，最好係有樣又有內涵，就好似呢架Fairlady咁，唔只樣靚線條正，操控一樣咁平易近人。</p><p>「頭尾軨加闊咗，平穩性高，架車本身又易Handle，平時出街好好用。」</p><p>「其實呢架車好易Handle，頭尾軨又闊咗咁多，平穩性都大好多，所以就算平時喺街行都好安全，又唔難操控，唔使話手車要好掂先揸得掂，平時出街都好好用，所以整體嚟講，呢架車無論外形同Performance都幾好，如果100分滿分，我會畀90分。」</p><p>Specifications</p><p>引擎：3.5公升V6汽缸<br> 馬力：Over280ps<br> 扭力：Over37kgm<br> 傳動：6前速棍波，後輪驅動<br> 售價：待定</p><p>ImpulNissanFairladyZ改裝餐單</p><p>1.19吋TEAMIMPULNS-GTII鍛造胎軨<br> 2.IMPULHI-POWER電腦<br> 3.IMPULCAMSHAFT<br> 4.IMPULBLASTGTMUFFLERTITAN尾鼓<br> 5.IMPUL排氣係統<br> 6.IMPULOHLINSSUPERSHOCK避震<br> 7.IMPULSPORT風隔<br> 8.IMPULORIGINAL300km/h錶板<br> 查詢：焯輝汽車（28772700）</p></body></html>