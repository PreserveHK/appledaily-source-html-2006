<html><header><meta charset="utf-8"><title>聲稱免費更新資料　簽約後追索二萬元<br>誘登廣告活躍商戶紛中招</title></header><body><h1>聲稱免費更新資料　簽約後追索二萬元<br>誘登廣告活躍商戶紛中招</h1><p>大小商戶留神！最近有公司以「黃頁」為名更新資料的信件，向商戶埋手傳真天價的廣告合約，有商戶在沒有看清楚下簽名，事後被索取近2萬元廣告費用。本報十日內收到三宗有關投訴，反映情況猖獗。有投訴人堅拒屈服，正準備與其他「受害人」集體報警求助。</p><p>個案一：經營眼鏡店的孫小姐，六月初接到印有其公司簡單資料的信件。她說：「『黃頁』登我啲公司資料成十年，一直唔使錢。嗰日收到呢封信，個標籤都係似『黃頁』，以為又係更新資料，好自然咪簽咗名，傳真返去囉！」</p><p>擬約同100人報警</p><p>豈料這次卻為孫小姐惹來大麻煩。她說：「月尾收到呢間叫HongKongBusinessDirectoriesLimited（下稱HKBD）嘅信，催我交成$19,980廣告費。當時我仲唔知發生乜事，打電話去話佢哋搞錯，對方就話我已經簽咗合約登廣告，嗰陣我先知，之前簽嘅『更新資料』，係陷阱。」<br> 孫小姐直指有關公司手法不當。她說：「第一封信，公司資料就大大隻字，要收錢就印到細細粒，至於廣告格式、字體、設計同發行方法就提都冇提；直至第二封催收錢嘅信，先講呢啲資料，擺明就『陰人』同有違登廣告嘅慣例。當我一嘈，就即刻話畀個六折，總之就係要我有幾多，畀幾多！」<br> 孫小姐堅拒就範，她說：「無錯我係唔小心簽咗名，但佢嘅手法明顯有問題，我決定唔畀錢之外，更上網搵到超過100個中招嘅『受害人』，我打算逐個聯絡佢哋，一齊唔畀錢之外，更打算一齊去報警。今朝我已經搵到三、四個『受害人』，包括醫生同商戶，全部都支持我咁做！」<br> 個案二：讀者趙太表示，上月初，有「商業黃頁」的職員致電其花店，謂可免費更新其公司在工商指南內的資料，她見費用全免，又經不起對方多次致電催促，便着對方傳真資料過來。「我哋淨係望到文件上的資料冇錯，咪簽名蓋印囉。點知月尾收到賬單，先知道佢哋原來唔係『黃頁』，而且仲要收我差唔多兩萬蚊廣告費，我哋當堂嚇咗一跳。」</p><p>細看才知並非黃頁</p><p>她稱，她與丈夫事後再細看有關傳真，才發現廣告並非刊登於黃頁，而是一本名為「HongKongBusinessPages」的工商指南，公司名稱則是「HongKongBusinessDirectoriesLimited」，且原來文件右上角有英文細字寫有「廣告」、「合約」和「19,980元」字眼。她說，「我哋覺得好無辜」。<br> 個案三：任職室內設計公司的蔡小姐，亦是這一波「商業指南」廣告的受害人。她說：「我係公司秘書，經常都收到呢啲免費商業指南嘅更新資料傳真，今次見個設計又係咁相似，唔為意下就照填寫，點知跟住就收到信，要公司交錢，嗰陣先知係收費廣告。」</p><p>註冊地址在菲律賓</p><p>根據公司註冊處資料顯示，HKBD於2004年11月成立，公司位於灣仔莊士敦道灣仔商業中心，股東為HamoellerChristian和JoostMichaelBernhard，他們的註冊地址皆位於菲律賓。本報記者曾上門表示替公司僱主索取指南樣本，但職員卻堅持記者需留下詳細公司資料，翻查紀錄後才肯答覆或提供。但記者多次質疑何以不能即時提供樣本查看，職員始終未能解答。<br> 事後，本報曾聯絡該公司查詢上述個案，但至截稿前仍未收到回應。</p><p>黃頁聲明全無關連</p><p>黃頁客戶服務部表示，近日收過數宗相關查詢，黃頁特此聲明與「HongKongBusinessDirectoriesLimited」並無任何關係。<br> 如客戶欲於黃頁刊登廣告，該公司營業代表會聯絡客戶跟進廣告價目及詳情，員工定必向客戶表明身份。客戶如有任何疑問，可即時要求該公司員工出示卡片、職員證或聯絡黃頁客戶服務熱線28282033。該公司強調，不會在沒有向客戶表明廣告價目下，只傳真任何廣告合約予客戶簽署。</p><p>意見：簽約前須細閱條文</p><p>法律界人士謝天良提醒市民，簽署任何文件前，必須細閱有關條文。他說：「睇番呢間HKBD傳畀投訴人嘅文件，都有寫明『廣告合約』同『價錢』呢啲字眼，法律上已經係一份合約，好難話人哋誤導。所以市民要睇清楚啲文件內容，先好簽名！」</p></body></html>