<html><header><meta charset="utf-8"><title>電腦街：PentiumD805售價反覆</title></header><body><h1>電腦街：PentiumD805售價反覆</h1><p>Intel粒新處理器Core2Duo如無意外，應可在月底落場，自然令唔少用家所期待，不過對腦場店舖而言，都唔知係好消息定係壞消息，好方面梗係新U落場可以刺激吓銷情，不過對於手頭上仍有唔少舊貨嘅店舖，真係唔知點算好！無計之下一般都係清貨為上策，所以PentiumD系列最近跌幅唔小，以805為例就跌至$899，對於無打算追新科技嘅用家而言，呢個價位真係幾抵玩，所以價錢暫時已見企穩。</p><p>炎夏至水冷現</p><p>踏入7月，愈來愈熱本來好正常，不過對於部份電腦發燒友，可能正在擔心自己部電腦能否過到夏天嘅考驗，尤其超頻一族，電腦本身平時已超過一般正常溫度運作，夏天更係唔講得笑。所以腦場開始見到唔少水冷系統出現，相比於早期模型一樣水冷，腦場見到嘅無論款式到包裝，都專業好多，有風扇、喉管及冷片等設備，最重要唔使真係駁條水喉入電腦，感覺安全好多。按風扇大小分為$380（8cm）及$390（12cm），另配備電子調控，不過就賣到$780。</p><p>USB轉3D音效</p><p>唔少人買部Notebook返屋企之後，可能會發現好多時Notebook都強調畫質幾靚，速度有幾快等，不過好少提到音效部份，一般最多都係強調用個靚喇叭等，對於喜愛用耳筒收聽嘅用家，作用不大。最近就見到一個USB介面嘅3D音效插頭，一邊經USB接駁電腦後，另一邊就可以使用一般耳筒收聽，而且仲有3D立體聲音效！</p><p>負離子火牛</p><p>唔少家電都唔多唔少與負離子有關連，估唔到電腦都扯得上關係，而且仲係最「硬」部件之一嘅火牛。2theMAX推出呢款牛魔王負離子火牛，具有負離子設計，據說可釋出超過1,000萬粒/cm3負離子，效果可媲美負離子機，而負離子部份可作獨立開關，即使唔開電腦，都可當作負離子機使用，效果可達180呎，設計相當特別，唔知將來會唔會加入其他家電功能呢？<br> 記者：許福合</p><p>查詢：<br> （a）Centralfield（23870272）<br> 地址：深水埗高登1樓10-16A號舖<br> （b）時機電腦（27251179）<br> 地址：深水埗高登1樓3號舖</p></body></html>