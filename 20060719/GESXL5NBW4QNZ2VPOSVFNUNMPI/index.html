<html><header><meta charset="utf-8"><title>　　吳光正食飽飯冇嘢做去趁墟 - 李八方</title></header><body><h1>　　吳光正食飽飯冇嘢做去趁墟 - 李八方</h1><p>噚日葉劉空降君悅，政客名人齊齊嚟捧場，睇吓「匯賢」葫蘆裏賣咩藥，有何鴻燊、李鵬飛、劉兆佳、陳永棋、陳智思、周融同陸恭蕙等等。至於各大傳媒都空群而出，記者加埋賓客過百人，迫到會議廳插針都唔入。民建聯曾鈺成遲到冇位坐，仲要罰企喺嘉賓席後面。<br> 葉劉一開始講嘢，即刻吸引所有人嘅目光，不過突然有人起身離場，嗰個原來係九倉集團主席吳光正。佢被記者發現咗之後，即刻急急腳走人，仲同八方講「我啱啱喺附近食完飽飯，見仲有時間剩，咪過嚟5分鐘睇吓囉！」佢一路快步閃，一路話葉太冇叫佢贊助匯賢嘅經費，仲話下屆特首一定支持煲呔喎！<br> 吳主席做快閃黨，坐咗一陣就鬆人，睇嚟佢都係好奇嚟湊吓高興。亞視老細陳永棋就大讚葉劉主持嘅電視節目，又話葉太一出，個節目嘅收視肯定狂升，八方就放長雙眼睇吓佢嘅「葉太效應」奏唔奏效。</p></body></html>