<html><header><meta charset="utf-8"><title>　　市民力撐黃亞細 - 李八方</title></header><body><h1>　　市民力撐黃亞細 - 李八方</h1><p>「黃亞細」唔畀煲呔食肉骨茶事件，喺新加坡竟然引起軒然大波，差啲變成外交事件，唔少商界批評「黃亞細」唔識變通，啲服務態度咁差，又點可以做一流嘅旅遊中心？好似「亞華」咁特登開門畀煲呔，先至可以畀遊客良好印象，坡仔應該趁機會檢討咁話。<br> 但係市民就啱啱相反，個個力撐細叔，唔少坡仔噚日仲特登去幫襯，大讚細叔有腰骨、唔會奉承人，結果令「黃亞細」發意外之財，呢兩日嘅營業額竟然急升兩成，認真犀利！<br> 連日來冇現身嘅黃亞細本人，噚日終於出嚟同新加坡報紙解畫。細叔果然係一個良心老闆，佢話其實好想招待煲呔，但念在啲員工凌晨四點已開工，冇理由叫佢哋留到咁晏、做得咁辛苦，所以真係冇辦法招待煲呔喇，只好向煲呔講聲對唔住，希望煲呔理解同唔好介意。<br> 呢單新聞喺新加坡做得咁大，因為坡仔嘅商界不時被批評為太西化、太講原則、唔識講人情，結果返大陸做生意好蝕低，唔夠香港人、台灣人爭，因為大陸做生意梗係要講關係啦，今次「黃亞細」風波有咁多討論，都係因為挑動咗坡仔嘅神經。</p></body></html>