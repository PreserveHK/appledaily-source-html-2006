<html><header><meta charset="utf-8"><title>關你車事：原廠補品谷盡車身肌肉</title></header><body><h1>關你車事：原廠補品谷盡車身肌肉</h1><p>叫女士們買汽車「補品」，我諗10個有9個都未必識買，隨時仲俾人呃，將成堆「番梘」擺上車，俾人瘀到面黃，所以好多人寧願買原廠貨。好似Bonny咁，最近睇中架大發Terios，一來鍾意佢城市四驅得來有型之外，最吸引佢嘅地方係架車已經加晒原廠BodyKit，一出車唔使左搞右搞即刻可以揸去威，掂晒!<br>記者：黃婉冰<br>攝影：黃子偉<br>Model：Bonny（Salvador）</p><p>原廠BodyKit上身女孩至愛型Look</p><p>我同好多女仔一樣，買車最緊要係先睇外形，我鍾意四驅車係貪佢高高大大，女仔揸好型，但我又唔鍾意太大架，我咁細粒，好似唔係好啱比例，所以我睇中Daihatsu呢架Terios。佢Size適中，又有線條感，最新呢架有埋成套BodyKit，腳踏、車尾倒後鏡、泥擋、纖維胎冚、車身貼紙、保護底板，基本上我想架四驅車要有嘅裝身「補品」佢都有晒。而且佢啲補品唔止得個樣，仲有實際用途，好似腳踏、泥擋、尾鏡咁，就算佢無我都打算裝，𠵱家佢有晒，一來唔使我自己慢慢襯再逐樣執，二來話晒都係原廠貨，可以襯番晒成架車，唔怕會同車款格格不入。而且我幾鍾意佢加咗BodyKit之後個樣，型好多，好有四驅Feel，我諗女仔揸住佢出街都幾有格!</p><p>力度有進步　速度啱女仔</p><p>我以前聽講過第一代Terios力水欠奉，起初我都打定輸數，如果力水唔夠，幾靚仔我都要諗諗先，試過之後，同我Expect嘅完全係兩回事，雖然佢𠵱家都唔算係話好勁，好有速度感嗰種，但對我嚟講，上斜起碼達到我要求，唔使地板油都可以載住4個成年人上，速度稱唔上好快，但又唔會慢到好似亞婆揸車，安全穩陣。佢仲有個中央差速掣，就咁一㩒，力度分布晒去4個轆，一個大吉利是差咗落泥氹都唔使驚要抬車，對唔要求速度感又要型嘅女仔嚟講，呢架係部幾好玩嘅四驅車仔。</p><p>車廂「擴空」實用性更大</p><p>雖然我要求「靚仔」行先，但實用性對我嚟講一樣緊要，事關我一陣時會載埋班Friend去玩，有時又會帶埋隻大狗去沙灘玩。呢架車經過車廠幫佢進行咗「擴空」行動之後，車廂空間大咗，尾箱「實用面積」又高，坐人載狗都好使好坐，5座位4門設計，老人家同小朋友上上落落都無問題，做埋小家庭車都仲得，實用性唔輸蝕得過其他大型SUV。</p><p>DaihatsuTeriosSpecifications</p><p>引擎：1,495c.c.直4DOHC<br> 馬力：105ps/6,000rpm<br> 扭力：14.3kgm/4,400rpm<br> 傳動：4前速自動波，恒式四驅<br> 車輛提供：皇冠汽車（81003688）<br> *BodyKit售價可致電24766138查詢</p><p>供車計算機：</p><p>車價：$149,985（價錢不包括BodyKit）<br> 首期：$16,710<br> 牌費：$4,012<br> 利息：5%<br> 保險（0%NCB）：$13,100<br> 月供：$3,134（60期）</p></body></html>