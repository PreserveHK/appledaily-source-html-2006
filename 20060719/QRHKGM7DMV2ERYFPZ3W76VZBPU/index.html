<html><header><meta charset="utf-8"><title>　　《信報》一個廚房兩個廚 - 李八方</title></header><body><h1>　　《信報》一個廚房兩個廚 - 李八方</h1><p>喺Richard仔不斷苦苦追求下，開始時真係有啲唔捨得嘅林太駱友梅終於心軟，噚日晨早肯坐低同何生開足三個鐘會，又肯同二少嘅律師傾吓出售《信報》嘅細節條文，不過，佢阿太每次單人匹馬，林山木永冇出席，真係有排講，最後簽唔簽得成文件仲有待雙方努力。<br> 其實傾技術嘢好似點樣順利過渡咁，報紙一日唔會停，員工一個不可炒都傾咗成半年，進度十分緩慢，最後有部份員工都覺得拖落去冇乜意思，不如盡早有個了斷。<br> 員工同老闆嘅心態永遠都唔同，皆因林生林太視《信報》為親生骨肉，錢係一個問題（2億8好唔錯），但最緊要係保持良好聲譽到永遠，千祈唔好晚節不保，所以先有消息話林氏夫婦要同二少一齊run《信報》一段時間先肯全退，當然共管三年咁長就冇可能啦，所謂一個廚房兩個廚，一定好迫同埋好大煙。<br> 有人問過準備搬去《信報》大本營八樓返工嘅二少代表何國輝，佢就封晒口，睇嚟有乜宣布都會一齊行出嚟講，唔會好似番薯梁咁單方面坐出嚟見記者。</p></body></html>