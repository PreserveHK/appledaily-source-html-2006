<html><header><meta charset="utf-8"><title>小商戶及小市民心聲</title></header><body><h1>小商戶及小市民心聲</h1><p>趕絕我哋</p><p>女人街攤檔店員楊小姐：「我哋啲衫一百蚊三件，平均每個月先賺三幾千蚊，如果實施銷售稅，一定多咗人北上消費，簡直係趕絕我哋小商戶。」</p><p>手續繁複</p><p>旺角咖啡店負責人何女士：「開咗業一年，生意都係掹掹緊，雖然我哋有得退稅，但手續咁繁複，又要請個會計計數，未見官先打三十大板，對我哋毫無幫助。」</p><p>自尋死路</p><p>女人街攤檔負責人劉先生：「如果遊客買多過1,500蚊，唔使政府退稅，我私人減價10%都得啦，個退稅措施根本搵笨，如果香港真係實施銷售稅簡直係自尋死路。」</p><p>5%太高</p><p>售貨員麥小姐：「開徵銷售稅一定影響消費意欲，5%太高啦，3、4%就差唔多。」</p><p>貴貨要格價</p><p>大學生黃先生：「買平嘢，5%就話冇所謂啫，我不時都要買吓影音產品，5%真係好犀利，若果開徵銷售稅，日後惟有去多幾間舖頭格價。」</p></body></html>