<html><header><meta charset="utf-8"><title>　　阿松有女萬事足 - 李八方</title></header><body><h1>　　阿松有女萬事足 - 李八方</h1><p>近排銷售稅掀起全城討論，唐唐日日忙住解畫，身為前財爺嘅阿松，噚日就帶埋老婆小伏同大囡司瑜（Amy）出席國際小母牛組織一本兒童故事書《信念小母牛》（FaiththeCow）發布活動，阿松𠵱家真係有女萬事足，一隻手抱住囡囡，另一隻手就攬住小伏嘅纖腰，大晒幸福家庭。<br> 三歲幾嘅司瑜全程都好怕醜，見到閃光燈仲喊晒口，不停向身邊嘅菲傭講"Iwanttogo."原來囡囡平日都係講英文，小伏話，「喺屋企同佢講英文同普通話，上學佢同書友仔用廣東話溝通。」<br> 冇見梁氏夫婦一排，佢哋依然咁恩愛，仲大講湊女經，阿松話最緊要順其自然，唔好細細個就迫佢哋背書，應該多帶小朋友去playroom玩吓喎，至於兩公婆邊個做忠、邊個做奸？佢哈哈笑話：「我做醜人多囉，好人留番畀太太做。」<br> 小伏曾經係跳水皇后，連囡囡都遺傳佢嘅運動天份，成日話要去游水，小伏仲大爆年幾前攞咗自己參加92年奧運嘅跳水片段畀囡囡睇，實行身教咁話。<br> 八方問阿松暑假去邊度玩，佢話細囡得歲幾，唔可以出遠門，所以去游泳池就最好，阿松為咗家庭，唔單止做咗住家男人，連講普通話都好流利，真係日子有功。<br> 八方問阿松點睇銷售稅，佢都只係贈咗一句「不在其位，不謀其政。」梗係啦，佢𠵱家正職係做慈父。講番本新書，內有小伏嘅撰文，今日喺書展有得賣。</p></body></html>