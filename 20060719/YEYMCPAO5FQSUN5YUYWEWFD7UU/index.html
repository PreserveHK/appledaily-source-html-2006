<html><header><meta charset="utf-8"><title>　　陳太、葉劉有段恩怨情仇 - 李八方</title></header><body><h1>　　陳太、葉劉有段恩怨情仇 - 李八方</h1><p>君不見年年啲乜姐物姐選舉，梗有好多是非傳出，證明女人對住女人，寧舍多事。葉太同陳太做官時有過節，到𠵱家互相都唔妥對方，睇葉太噚日喺佢個匯賢智庫記者會上絕口不提「陳方安生」或者「陳太」呢幾個字，就知佢對陳四萬幾有戒心，為乜要喺自己個場畀陳太攞分呢？其實呢兩位阿太嘅恩怨情仇，早喺老董時代已經上演。<br> 呢段恩怨，官場流傳回歸之後，自問有表現、拼搏同夠晒班嘅葉太，早應可以排隊等住升D8，點知眼見身邊冇佢咁掂嘅人都一個一個升級，偏偏冇佢份，就知坐喺晉升委員會嘅陳太要整頓佢，可能嫌佢鋒芒太露。<br> 葉太覺得既然陳太有意為難，你做得初一，於是還以顏色，做其十五，直接走去搵當時嘅特首老董投訴，話陳太處事不公。老董同陳太不咬弦係公開秘密，有人竟然同自己同一陣線，老董恨都恨唔到，即刻將葉太收歸自己馬房。之後葉太有乜事，都繞過陳太直接向老董稟告，擺明唔放陳太在眼內，兩位阿太也因此結怨。</p><p>唔止一個男朋友？</p><p>老董最初推行問責制，第一個搵做局長嘅就係葉太，證明佢幾得老董歡心，有人估，假以時日佢一定會平步青雲，遲早取代陳太做到政務司司長，可惜老董硬推23條，搞到葉太一鋪清袋，真係成也老董、敗也老董。<br> 𠵱家葉太有個智庫，都算幾好嘅再起步點。講真，佢個智庫似係史丹福同學會多啲，事關好多理事都係佢校友。查實中大校長劉遵義、雅虎創辦人楊致遠、寶baby二公子李民斌同小飛俠哥頓愛兒胡文新都係校友，葉太大可以考慮打呢班人主意喎。<br> 八方日前寫過葉太點解揀Savantas呢個名，係話要匯聚人才；原來匯賢智庫都可以解做「匯賢致富」，事關人才係香港資產。<br> 葉太噚日仲揀咗件粉粉哋嘅紫外套亮相，襯晒個logo，真係細心；佢個辦事處仲指明會請一個副學士，雖然係以市價請，但畀多個工作機會啲後生仔，都算有心。<br> 葉太復出瘦咗又靚咗，難怪有人話佢有第二春，已經有男朋友。八方向佢求證，葉太笑笑口話：「乜一個咁少咋咩？」纖體成功嘅葉太果然信心爆棚，從佢噚日着咗件露出小蠻腰嘅緊身白色tee就知。</p></body></html>