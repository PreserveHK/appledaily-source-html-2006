<html><header><meta charset="utf-8"><title>　　內地記者採訪完索紅包 - 李八方</title></header><body><h1>　　內地記者採訪完索紅包 - 李八方</h1><p>𠵱家時興寫書，人人都想做「才子」、「才女」，搞到八方近日不停介紹新書，實行事先張揚。唔知係咪因為近年幾位主播出書都賣個滿堂紅，一眾行家都食住個勢，連有線都撈過界，出咗本散文集《神州穿梭記者眼》（圖），由一班專跑中國新聞嘅記者，好似胡力漢、鄧美玲、吳曉東、蔡淑儀、呂秉權同黃淑玲等，大爆大陸採訪有紅包𢭃嘅歪風，連有一次採訪女子中學嘅貧困學生，臨走前班內地記者都問點解冇利是𢭃！<br> 而阿東就更有難忘經驗，佢採訪完「六四」之後，有位好耐冇見嘅官員約佢去唱K，之後仲塞嚿錢畀佢去開房以及有下場，真係有冇搞錯？<br> 至於商台女名嘴李慧玲，就出咗本散文集《新官場現形記》，以輕鬆嘅手法，講吓現任同前任官場人物嘅另一面。不過八方都係最鍾意《壹週刊》副總編輯潘麗瓊本《豪門裂傳》，講佢點樣進行調查報道，加埋啲人事鬥爭，成本偵探小說咁，真係睇到八方欲罷不能。</p></body></html>