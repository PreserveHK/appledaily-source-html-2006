<html><header><meta charset="utf-8"><title>黃雙如一脈相承</title></header><body><h1>黃雙如一脈相承</h1><p>成日都有人話中環人滿身銅臭，華華就覺得唔可以一竹竿打成船人，好似中環雜貨名店老闆黃雙如咁，每年都出一本非一般嘅食譜，唔經唔覺出到第五本，平日去幫襯佢嘅一班靚太，終於唔使摷舊壹仔嚟睇！<br> 黃雙如話每本食譜都有主題，最新嗰本係《回憶總是美味》，介紹懷舊美食，有呢個主意，皆因佢外公鄧鏡波，喺1906嗰年，開咗間叫「成源」嘅雜貨店，正式做老闆；一個世紀之後嘅今日，黃雙如自己又係做雜貨店老闆，真係有一脈相承嘅感覺。<br> 話到明係懷舊美食，搵料就梗係唔易，所以淨係呢本書足足搞咗三個幾月；之前嗰四本加埋，都係用咗一個月時間左右。佢又話，家吓已經諗到下一本食譜嘅主題，應該會係異國風情，仲話打算出多廿幾本，先會收山。</p></body></html>