<html><header><meta charset="utf-8"><title>金手指：真Fan屎就知通脹點解失控</title></header><body><h1>金手指：真Fan屎就知通脹點解失控</h1><p>今年書展又開幕，雖然已經冇迫爆玻璃嘅場面出現，不過都係人頭湧湧。孫柏文作為我哋特區文盲人口嘅中堅分子，見到咁多市民仲有閱讀能力，都非常開心。我特別鼓勵特區年輕人，多啲睇書，因為以特區教統局發展教育嘅方向，如果年輕人今日唔睇課外書，就會好似我咁，乜都唔識，開親口都俾人笑同俾人鬧。<br> 其中一個好支持呢個論點嘅人，就係特區領導人曾蔭權特首。佢噚日都去書展支持喜歡閱讀嘅年輕人，仲親自落場講古仔畀小朋友聽。聽講曾特首講咗個蘇格蘭背景嘅人獸交故事，叫做《海豹妻子》，根據香港電台，故事「內容指一名男子偷去一名海豹族女子的豹皮，令該女子不能返回海中與族人生活，及後二人結婚，並生了七個孩子，最後海豹母親因掛念族人回到海中，與丈夫和孩子訣別」。<br> 雖然我知道有人會批評，曾特首講埋啲四級人獸交古仔畀小朋友聽係唔啱，不過，我深切明白點解曾特首唔講「全人版」嘅《海豹妻子》。因為如果講嘅係「全人版」，咁就唔會係「講古仔」，而係攞住社會福利署啲天水圍/小人蛇case嚟讀。曾特首為求連任成功，一定唔會講啲咁政治唔正確嘅嘢。曾特首最新管治模式「四仔？OK！唔連任？NoWay！」<br> 再講，噚日曾特首講古仔之前，都唔知係咪聽咗佢啲政治化妝師嘅意見。為求啲小朋友唔鬧佢「講古仔」技術水皮，曾特首講古仔之前，同小朋友話自己已經有20年冇「講古仔」。如果用《金手指》分析花旗國聯儲局聲明嘅方法，去分析曾特首嘅「20年冇講古仔」論，佢其實只希望啲小朋友聽完古仔之後，覺得曾特首唔信得過，都係「預期之內」。<br> 曾特首今次希望控制小朋友對佢「預期」，係因為特區人口之中，剩番小朋2</p><p>加息　加息　再加息</p><p>講起花旗國聯儲局，噚日花旗國公布最新通脹數字。用兩個字總結，「失控」就最貼切。聯儲局伯南克講過，核心通脹率一定要維持喺2%以下，噚日公布嘅6月通脹數字係2.6%，02年來最高，高過市場預期。去到呢度，又係時間玩「你係唔係《金手指》忠實fan屎」shibboleth考驗。我問大家：「今次通脹率高過預期，係因為乜嘢原因？」叮、叮！冇錯，就係花旗國租金大幅急升。我都講過好多次，花旗國通脹計算裏面，租金比重非常之高，𠵱家又要撞正樓市爆煲，好多人搵樓租，市場一時間不能消化咁多新租客，所以租金大升。所以都係嗰句，辛辛苦苦去搵投資銀行預測，不如攞6蚊買份《蘋果日報》睇孫柏文嘅《金手指》仲好，哈、哈、哈！<br> 加咗咁多次息，通脹都係愈嚟愈高，聯儲局今次大鑊，8、9月必定加息，之後又會繼續加息。最後要問大家一句：「你買咗熊證6204未？」<br> 孫柏文</p></body></html>