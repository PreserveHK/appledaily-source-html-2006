<html><header><meta charset="utf-8"><title>林少陽：早啲儲錢</title></header><body><h1>林少陽：早啲儲錢</h1><p>由財經記者轉做芬佬，縱橫文化同財經界嘅林少陽，自稱亞洲股神東尼嘅徒弟，現職華富嘉洛投資總監，短短幾年出咗三本書，佢同華華講，出書為興趣多過賺錢。梗係，投資都話有得睇走勢，做預測，賣書賣得好唔好，真係好難計得到。<br> Vincent林話，頭兩本書都係輯錄番啲報刊舊文，最新嗰本先算係心血之作，淨係傾都傾咗成年，諗住同師傅東尼拍住一齊推出，佢話銷量有師傅一半，已經心滿意足。<br> 佢又話，專業投資者通常都有自己嘅諗法，所以佢寫嘅嘢，主要係畀啲股海初哥同埋半專業人士睇，好似講市場心理同陷阱咁，有部份仲係個人經驗。寫書講理論，現實就梗係畀貼士最實際，點知佢只係拋低一句：早啲開始儲錢喇！</p></body></html>