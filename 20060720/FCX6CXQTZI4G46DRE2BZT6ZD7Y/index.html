<html><header><meta charset="utf-8"><title>新腦勢：HP×AMD谷新處理器	64bit電腦大晒冷</title></header><body><h1>新腦勢：HP×AMD谷新處理器	64bit電腦大晒冷</h1><p>暑假一般都係電腦場嘅旺季，唔少人都會趁住呢個時間出機，今年正係電腦界兩大巨頭HP同AMD合作十周年，喺呢個時間就一同舉行咗個發布會，公布新一系列採用AMD64bit處理器嘅Notebook同Desktop電腦，咁啱Yuki正在煩惱究竟要買部Desktop定Notebook好，正好俾佢一個試用機會。<br>記者：許福合<br>攝影：陳偉強　ImageGirl：Yuki</p><p>今次HP發布新機都係選用AMD處理器，分別係Notebook專用嘅Turion64X2及Desktop用嘅Athlon64X2，對硬件唔多認識嘅Yuki來講，新機最重要係64bitReady，即係話嚟緊《WindowsVista》一出，就可享受64bit軟件嘅暢快速度！</p><p>闊屏搭名牌喇叭</p><p>唔計支援仲未正式推出嘅64bit《WindowsVista》，幾部新機仍然各自有其特別賣點，好似呢部PresarioV3000，Yuki就睇中佢外形靚仔，機面類似鋼琴面設計，但又無鋼琴面易留手指模嘅毛病，而且仲有細微紋理，據知仲有抗壓抗磨效果，拎出街夠晒㩒。至於硬件規格，更係一睇就知啱晒工作娛樂並重嘅Yuki。由於V3000仲有兩個月先會正式推出，硬件配搭方面仲未正式落實，不過資料顯示會用上Turion64X2（1.6GHz）處理器，記憶體有512MB，配100GB硬碟及DVDSuperMulti燒碟機，工作合適之餘，聽歌睇戲表現亦都唔錯。<br> 顯示卡用上Notebook較少見嘅GeForceGo6150，配14"闊屏幕，加上使用AltecLansing喇叭，聽過後覺得低音方面非常出色，又有現場感，打起機一定緊張到暈！<br> 另一個特別之處，係Notebook都可以玩輕觸式操作，講嘅唔係輕觸鍵盤，而係鍵盤上特設有一組藍色冷光輕觸鍵，可以操作DVD播放、音量控制等，感覺就好似用緊iPod一樣，好High！講起冷光，全機好多地方都用上冷光設計，好似電源插頭、Touchpad及無線網絡顯示等，令全機格調提高唔少。</p><p>小知識　64bit處理器　民用最高科技</p><p>今次介紹Notebook同Desktop，所使用嘅AMD處理器分別有2款；Notebook用嘅Turion64X2屬流動型設計，而Athlon64X2就專為Desktop而設計，重點功能係具備64bit處理器能力，換句話講用佢嘅電腦對64bit嘅《WindowsVista》就已經作好預備，同時，呢兩款處理器均屬雙核心設計，能有效提升工作效率，即使同時開多個軟件工作，仍然好輕鬆！而Turion64X2為係為Notebook而設，所以加入低電壓等慳電功能。</p><p>PROFILE</p><p>處理器：AMDTurion64X2Mobile（1.6GHz）<br> 記憶體：512MB<br> 硬碟：80GB<br> 光碟機：DVDSuperMulti<br> 顯示卡：nVIDIAGeForceGo6150<br> 屏幕：14.1"WXGA<br> 網絡：802.11a/b/g、藍芽<br> 體積：3.9×23.7×33.4cm<br> 重量：2.4kg<br> 查詢：HP（800938833）</p><p>速度媲美桌面電腦</p><p>若然以工作為主要用途，Yuki就可選擇另1部商用Compaqnx6325，外形就無V3000咁好「玩」，比較沉實，同樣使用Turion64X2處理器，型號更可選擇最勁嘅2GHz，配512MB記憶體，唔夠用嘅話仲可以推高至2GB，配合100GB硬碟及支援LightScribe嘅DVDSuperMulti，備份資料方便之餘，仲可以印埋單色碟面，夠晒實用。<br> 着重資料保護嘅用家，機身有指模認識亦應相當滿意，唔怕電腦被未授權人士使用。另外nx6325可接駁HP自家3合1NAS擴充機座，內置1個160GB硬碟，當接駁好後，nx6325就可當作Desktop咁用，而機座所內置硬碟更可將Notebook資料備份保存，進一步提高保障。而機座設有額外USB插頭、ExpressCard槽及駁打印機等，用起來更似Desktop！</p><p>規格：Turion64X2（2GHz）、512MB記憶體、100GB硬碟、15"屏幕、RadeonXpress1150、802.11a/b/g、藍芽、體積30.3×328.6×266.7mm、重量2.7kg</p><p>大胃王容量夠多</p><p>睇完Notebook後，Yuki立即走過去試用m7369hkDesktop，事關睇外表就真係殺晒，現場示範機種就用上一款21"闊屏幕，支援HD制式畫面，而電腦本身亦無浪費呢個靚芒，配備咗TV-Tuner，即使唔用電腦，亦都可以當電視用，加埋操作系統本身已經係《WindowsXPMediaCenterEdition》，Yuki只要揸住遙控，就可簡單操作各項影音功能，睇片睇相聽歌都好方便，連錄影機都可兼任，非常實用。試用時，m7369hk只能用爽快來形容，除咗因為用上Athlon64X23800+外，內置記憶更係高達2GB，用起上嚟速度之爽快，絕對唔講得笑。儲存方面同樣驚人，內置250GB硬碟，雙層燒錄及可作LightScribe嘅DVDSuperMulti，加上可兼容9合1嘅讀卡器，對鍾意玩DC嘅Yuki亦都非常好用。</p><p>規格：Athlon64X23800+、2GBDDR400記憶體、250GB硬碟、21"LCD、GeForce7300LE、802.11b/g、9合1讀卡器</p></body></html>