<html><header><meta charset="utf-8"><title>股壇瀏覽器：摩通叫減持堡獅龍</title></header><body><h1>股壇瀏覽器：摩通叫減持堡獅龍</h1><p>堡獅龍（592）)公布3月底止全年業績，純利大幅倒退42%後，股價噚日大跌10.8%至0.58元。由於公司末期派息1.8仙都算吸引，加上該股由高位2.025元回落，累跌幅度不少，所以引來好息一族入市撈底，但低位仍反彈乏力，主要是摩根大通繼續唱淡，叫客戶減持，將目標價降至0.40元。以堡獅龍噚日收市價計，即係仍有31%下跌空間。不過，摩根大通留有餘地，如果堡獅龍的業務不再轉壞，佢會入市買番轉頭。<br> 堡獅龍每股盈利6.52仙，而全年派息3.6仙，以股價0.58元計，股息率有6.2%，看來頗吸引，但堡獅龍業務若轉壞，投資者可能因貪息而蝕本，得不償失。從過往表現看，堡獅龍股價最低見過0.075元，但這是沙士非常時期的事。若從積極的方面看，若堡獅龍成功提升品牌及形象，則可能被市場重估價值。</p><p>恒寶利貨亁易升</p><p>新上市的恒寶利（3989）淨係話要以思捷（330）為發展目標，已經可以令股價繼續飆升，噚日再升20.2%至2.525元。黑客話，恒寶利做唔做到小思捷佢唔清楚，不過此股可能繼續亁升，皆因此股貨源極其歸邊。恒寶利以下限1.70元定價，發行6720萬股，其中10%公開發售，僅獲0.24倍超購，配售方面超購亦不多，所以貨源高度集中。i師傅話，新股認購反應唔理想，上市初期表現一係亁炒，一係亁跌，主要睇幕後人士實力有幾強。<br> 上海棟華（8251）簽意向書話引入里昂做策略性股東，入股20.33%，表面看是利好消息，但最弊是配售價僅1.10元，較停牌前報價2.225元大幅折讓50.6%，而禁售期又只得6個月，即時嚇到街坊急急出貨。上海棟華噚日復牌後曾大跌37%至1.40元，收報1.59元，跌28.5%。<br> 里昂入股上海棟華，或多或少反映此股有一定實力及基本因素，而且日後仲有機會炒轉板概念。<br> 阿虎</p></body></html>