<html><header><meta charset="utf-8"><title>聯想新老頂發威</title></header><body><h1>聯想新老頂發威</h1><p>內地開放，國企蓄勢待發，間間都希望成為「下一間三星」；內地電腦業龍頭大哥聯想亦唔例外，呢間國企近月來唔單止老頂換人，旗下產品亦「年輕化」。<br> 創辦聯想嘅柳傳志61歲，終於喺早前交棒，新人事新作風，升任做主席冇耐嘅楊元慶，好積極推廣產品，尤其喺外形設計方面做多咗嘢，冇計啦，家吓唔止內地，全球消費者對科技產品都愈嚟愈追求外觀，靚仔外形加埋多媒體功能已經係大勢所趨。　<br> 所以，聯想早前推出嘅可口可樂版筆記型電腦之外，亦設計咗一款叫做Opti嘅多媒體桌面電腦，後者剛啱喺美國IDEA2006年度嘅大賽中，攞到最佳產品設計金獎。<br> IDEA即係美國工業設計協會同美國《商業周刊》合辦嘅設計比賽，可算得上係行內奧斯卡，聯想上年都攞到呢個獎項，不過只係銅獎，今年可以話係更上一層樓，成為首個奪得呢個獎嘅內地企業，距離三星又近一步。</p></body></html>