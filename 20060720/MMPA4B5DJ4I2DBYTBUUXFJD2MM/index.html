<html><header><meta charset="utf-8"><title>一味窩輪：睇好中行吼9446較實際</title></header><body><h1>一味窩輪：睇好中行吼9446較實際</h1><p>恒指最多升過128點，埋單只係升得53點。先幾日外圍跌得較深之時，港股冇跌咁多，昨日彈起上嚟亦唔多夠力。中移動（941）與滙控（005）總共拖高恒指58點，包晒恒指全部升幅有突。<br> 中行C輪9446：中行（3988）收3.50元，叫做冇升跌。照計啲C輪應該冇升跌。實情係，只有1隻C輪冇升跌，其他隻隻跌，有啲跌夠1成。點解會咁？專家解釋係引伸波幅下跌。其實，可唔可以係輪價跌後溢價收縮，然後引伸波幅下跌？引伸波幅下跌係果而唔係因。咁輪價點解會跌？係因為溢價過高，冇法子捱落去。溢價高，又反映喺引伸波幅太高嘅現象。有啲中行C輪溢價20%以上，發行商根本唔使做對沖。揸着咁嘅輪，遇上正股牛皮一段時間，唔輸到四腳朝天先至奇。<br> 睇好中行，吼C輪9446比較實際，隻輪明年1月夠鐘，輪價27仙，溢價6%，槓桿率13倍（有效8倍），引伸波幅21.7%。</p><p>中石化C輪9227：中石化（386）收4.15元，跌2.5仙。C輪9227跌9仙，跌突，收51仙，值得博吓反彈。隻輪9月中前到期，溢價1.2%，槓桿率8.1倍（有效6.6倍），引伸波幅36.6%。好幾隻中石化C輪溢價20-30%以上，買落去，因住荷包會抗議。<br> 章盛</p></body></html>