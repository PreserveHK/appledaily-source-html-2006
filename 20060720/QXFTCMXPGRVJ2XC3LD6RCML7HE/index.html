<html><header><meta charset="utf-8"><title>中環在線：李澤楷有新歡</title></header><body><h1>中環在線：李澤楷有新歡</h1><p>李二少澤楷成功同舊愛8號仔分手，雖然口口聲聲話只得阿信（《信報》）一個新歡，但以二少愈有得玩愈精神嘅性格，又豈至會得一個新寵咁寡呢，於是，呢一刻大家買重下一個playground，就係佢仲攬住個主席位唔放嘅432盈大地產。<br> 表面睇，432經已開始有啲動作，例如噚日就宣布二少做薪酬檢討委員會「委員」，而蘭桂坊之父、用幾條海獅海豚就片低米奇同米妮的盛智文，就調任做獨立非執董同埋提名委員會委員兼主席。呢啲人事調動背後，有咩特別意思華華唔知，只可以咁估，兩個勁鍾意玩、本身又friend底嘅大細路再行埋多少少，他日432可能會由一隻充滿法國南部風情嘅地產股，搖身變成二少一艘有趣有勁有fun嘅上市旗艦，而數碼港同貝沙灣呢，分分鐘可以變成第二個蘭桂坊！<br> 講開二少，循例都要提吓佢單世紀大Deal啲手尾。佢間用嚟揸住電盈股權嘅盈科拓展，喺獅城交易所要求下出咗個聲明，澄清借畀番薯梁啲錢，技術上唔可以叫做「賣方融資」，應該叫做「DeferredPayment」咁話，其實叫乜都冇所謂，最緊要有錢還同埋準時還就得，而借錢嗰位都一力承擔咗，就咪咁執着啲字眼囉！</p><p>立法會解話愛將頂上</p><p>至於話立法會要「討論」呢單Deal，終於擇咗日，喺8月4號下午，咁班議員梗係希望男主角現身解話，但根據條例，係請唔到二少上去嘅，除非最最最後峯迴路轉有人有意為難佢啦；之不過，華華肯定到時一定有人代二少上立法會，而呢個就應該係收二少唔少錢一年嘅「愛將」JackSo！<br> 李華華</p><p>讀者如有任何意見或報料，歡迎發送電郵至LiWaWa@AppleDaily.com。</p></body></html>