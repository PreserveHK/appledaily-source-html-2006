<html><header><meta charset="utf-8"><title>好想飛　芬蘭：愈靜愈多諗頭　芬蘭設計靠碌木</title></header><body><h1>好想飛　芬蘭：愈靜愈多諗頭　芬蘭設計靠碌木</h1><p>未到芬蘭之前，我經常會問為甚麼北歐的設計永遠都走在時代尖端？到過芬蘭之後，跟當地不同的設計師傾過，原來他們能夠踏上設計之路，跟芬蘭的千湖同森林不無關係。<br>記者、攝影：梁學文<br>鳴謝：芬蘭旅遊局、芬蘭航空</p><p>FiskarsVillage　孕育最好的設計</p><p>為了找出芬蘭設計可以經常領導世界的原因，我就到當地設計師聚居地FiskarsVillage看看。FiskarsVillage距離赫爾辛基以西約100公里，一路上除了樹林同湖景，其他甚麼大型建築都看不到，偶爾或者會有一兩間臨湖而建的房屋，側邊還放了幾支魚竿，一份放鬆的感覺油然而生。先不要想這種環境對設計有無幫助，單是吸一口氣，再慢慢呼出，彷彿連平日繁忙的工作同困擾都一併呼出，一切變得平靜，心境亦變得開朗。如果全年都是夏天的話，可以在這寧靜而又幽美的環境之下生活，真是住一世我都願。<br> 個幾鐘後，終於來到FiskarsVillage。1646年成立的Fiskars，當年只得鐵匠會住在此，現在就住滿設計師同工藝家，變成一條名副其實的設計村。成條村都被樹木包圍，走入村，四周都是綠色一片，一隻又一隻的雀仔在頭頂飛過，我想幽美的環境應該是做好設計的先決條件。再往村內走，久不久就見到不同的藝術品同雕塑，如此的環境再配合藝術氣氛，想不出好的設計才怪。</p><p>Karin在FiskarsVillage生活了近10年，問她周圍的環境對她的設計有沒有幫助，她笑着回答：「我就是喜歡這裏簡單而寧靜的生活，做了陶瓷設計50年，最得意嘅設計，都係喺度設計㗎。」Karin邊講邊拿出一綠一白的圓形瓷盒仔，她說是wishesbox，用來許願，叫我將願望寫在紙上，然後放入去燒，就可以實現。我許了咩願？關你咩事。講番個環境，村入面一間屋跟另一間屋的距離甚遠，肯定唔會有人騷擾。不過夜晚一個人喺度，叫天不應叫地不聞，唔好笑我細膽，我肯定唔係個個適應得到。</p><p>「好多時我哋會被自己的框框限制，思想唔得自由，我以前都係咁，不過到咗呢條村，原來設計可以天馬行空，尤其係睇到外面唔同的雕塑，啓發到我可以將唔同的元素加入我的創作入面。」玻璃設計師Camilla說。看她的作品就知道她是創意無限，好似她設計的花樽，一個個似個水殼多過似花樽，最型是大花樽淨係插得一枝花，實唔實用就見仁見智，但肯定係個破格的設計，她補充：「設計是無框架的，解決了功能方面的問題之後，其餘的都變得好自由。」</p><p>估唔到𠵱家仲有人願意做打鐵佬，我以為打鐵咁辛苦無人想做，點知被我喺條村入面撞到Nickol。Nickol今年23歲，今年1月完成藝術課程之後，就開始打鐵生涯，到Fiskars打鐵約2個禮拜。「我讀完個藝術課程之後，對礦鐵好有興趣，好想喺礦鐵入面搵到寶貴的經驗，好想有自己的出品。於是就到呢度碰碰運氣，結果就收咗我喺度做學徒。」見佢打得咁過癮，我都試過打兩下，其實真係好辛苦，個爐又熱個鎚又重，難得Nickol有理想有興趣，加油!理想呢樣嘢人人都有，不過打鐵要趁熱，團火熄了無咁易撻番着。如果想試吓打鐵，呢度都有個打鐵課程，自己打造小用具，收費20歐元。</p><p>Peltonen小時候當童子軍，覺得要設計一些工具幫助人們生活，於是就設計軍刀做刀郎，𠵱家仲有自己間舖。但Peltonen卻笑着說：「實不相瞞，開頭我來呢度係想做家具設計的，但係當時無設計師位。於是改開舖賣刀，我95年開始設計軍刀，𠵱家已經設計咗3萬幾把軍刀，都係多得條村畀機會我。」</p><p>必搶！！芬蘭名牌Iittala125周年</p><p>說Iittala是芬蘭設計名牌中的名牌，相信應該無人反對。今年是Iittala創業125周年，去芬蘭睇設計，一定要去睇睇呢間百年老店的玻璃出品。Iittala的出品充份表現出自然與簡約，設計師如AlvarAalto同TapioWirkkala等，最懂得將自然環境跟他們的作品互相融合。年輕新進設計師PerataAleksi係呢度最新的設計師：「簡約同環境配合，係芬蘭設計的最大特色，或者因為芬蘭地大，空間多，好多人都係被呢種氣氛啓發。」</p><p>MyMemo：40歐元就可退稅</p><p>去法國意大利掃貨，下下要買155歐元至有退稅優惠，但喺芬蘭，買夠40歐元已可享退稅服務，邊個話芬蘭消費貴？</p><p>遊Guide</p><p>1.KarinWidnas<br> 地址：Baklurantie12,Fiskars,Finland<br> 2.CamillaMoberg<br> 地址：Antskogvagen38,Fiskars,Finland<br> 電話：（358）50-5900061<br> 3.TuuliaPenttila<br> 地址：FiskarsVillageClockTower,Fiskars,Finland<br> 4.JPPeltonen<br> 地址：J-PPeltonen,Fiskars,Finland<br> 電話：（358）1923-7255<br> 5.IittalaGlassCentre<br> 地址：IilttalaGlassCentre,Helsinki,Finland<br> 電話：（358）204-393512</p><p>出門handbook</p><p>簽證：持特區護照免簽證。持BNO者須要辦理入境簽證。<br> 查詢：25255385（芬蘭駐港領事館）<br> 網址：http: ://www.finland.org.hk <br> 機票：乘搭芬蘭航空直飛赫爾辛基，8月20日前出發價錢$7,740起。查詢：21171238（芬蘭航空）<br> 貨幣：1歐元約兌9.9港元<br> 語言：芬蘭語、瑞典語及英語<br> 時差：夏令時間較香港慢5小時<br> 電壓：220V-230V，雙圓腳插座<br> 緊急聯絡電話：警察局112<br> 長途電話國家區碼：358<br> 旅遊查詢：www.visitfinland.com.hk</p><p>天氣預測</p><p>今日赫爾辛基<br> 氣溫12-22℃<br> 濕度87％<br> <br> 明日<br> 氣溫12-21℃<br> 濕度90％<br> <br> 後日<br> 氣溫12-22℃<br> 濕度90％</p><p>3-5月：因為融雪，春天依然冷冰冰，一定要帶厚褸，冷帽同頸巾更加唔少得。<br> 6-8月：夏天日照時間特長，是全年最和暖的時間，不過晚上依然有點冷。<br> 9-11月：森林旅遊是秋天到芬蘭的最佳活動，變了色的樹葉構成一幅幅美麗圖畫。<br> 12-2月：天氣非常凍，到北部有機會看極光，但睇唔睇到就睇靠你彩數。</p></body></html>