<html><header><meta charset="utf-8"><title>至Hit人物：陳太輕鬆的一天</title></header><body><h1>至Hit人物：陳太輕鬆的一天</h1><p>見步行步、步步進迫嘅前政務司司長陳方安生，可能預計未來日子要忙於政事，噚日暫且收起民主普選大旗幟，輕輕鬆鬆做番一個富貴師奶。只見呢位四萬師奶，先去街市買餸煮飯，又陪兩個孫仔到連鎖快餐店吃「平民餐」，仲換埋HelloKitty公仔，逗得孫仔大樂。呢一日，係家庭日，對住親人嘅陳太，笑容比平日更加燦爛。<br> 正式宣布組班重出江湖不足24小時，陳太噚日卸下套裝，改穿白色上衣、配襯深紅色加花卉圖案短袖外套，黑色西褲，再挽一個黑色手袋，一身「貴婦逛街look」出現。早上10時20分，乘坐司機駕駛嘅豐田房車離開跑馬地司徒拔道玫瑰新邨，去景光街買餸，準備親自落廚大顯身手，慰勞吓陳生前日喺FCC陪伴在側，支持佢爭取普選。<br> 陳太一落車，見到記者影相，如常展露例牌四萬笑容，笑問：「咦？今日又嚟跟我呀？」之後走入經常光顧嘅一間高級肉食店，叫店主揀咗好多塊肉眼扒，估計係炮製佢最拿手嘅「燒牛肉」。落完單之後，陳太費事留低等店主切肉，一閃就閃咗去附近麵包店買麵包，然後才折返肉店付款。佢付「肉金」幾多？盛惠950元。<br> 陳太近日頻頻見報，噚日又上咗中英文大報頭版，只見佢左顧右盼離開肉店之際，一眼瞥見門外報檔上有佢前日開記者會盛況消息嘅報紙，旋即上前同報販講：「唔該畀份《蘋果》吖！」</p><p>兩個孫仔唔怕生保</p><p>報販見陳太光臨，當然殷勤招呼，仲打趣咁話：「哎呀！乜有記者影相？早知我都着靚啲，等聽日有得見報啦！」陳太聞言笑不攏嘴，呢個時候有位中年男子上前索取簽名，陳太當然非常樂意效勞。跟住陳太買咗68蚊菜、紅蘿蔔同西芹，再買咗啲生果，完成半小時街市之旅，就搭車返回玫瑰新邨。<br> 朝早11點半，陳太又出動。今次帶住外傭同孫仔，先驅車到中區麥當勞道，接埋另一個女傭同另一個孫仔，一齊到灣仔新鴻基中心地下「麥當勞」食嘢。<br> 兩個孫難得有「嫲嫲」陪，非常開胃，見到記者影相一啲都唔驚，佢哋一共食咗兩個雙層芝士漢堡、薯條、雪糕同汽水，陳太就飲咗杯咖啡，睇住個孫，好滿足。呢位嫲嫲仲用36蚊換咗目前全城爭相搶購、四隻唔同色唔同款嘅HelloKitty公仔畀個孫玩。<br> 食咗個幾鐘頭麥記，一家人原車離開，司機先駛往銅鑼灣白沙道放低陳太去樓上間「FlairSalon」set頭，再接載兩個孫離去。下晝兩點，陳太好親暱咁挽住一名女子嘅手落樓，離開髮廊，結伴到附近名店「么鳳」買瓜子，並雙雙乘的士絕塵而去。<br> 撰文、攝影：張培生　譚健文　周鴻熙</p></body></html>