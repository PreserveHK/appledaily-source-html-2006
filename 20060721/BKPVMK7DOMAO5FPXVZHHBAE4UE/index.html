<html><header><meta charset="utf-8"><title>新加坡施丹 - 陳也</title></header><body><h1>新加坡施丹 - 陳也</h1><p>「點解要我道歉，我沒有頂那個姓曾的頭槌。」亞細呼寃。<br>「你做人唔化，過門都是客，人家宴請香港傳媒，做肉骨茶騷，你唔將就，兩點過後堅持關舖落閘，態度太串，好唔畀面。」<br>「做人有原則，開舖有開舖原則，話之佢係香港大人物，我亞細唔做就唔做，就算問候亞細阿媽都唔會延長服務時間。」亞細義正辭嚴。<br>「你份人唔識走位，點出來撈。」<br>「我唔靠關係，唔奉迎權貴，專注經營小生意，搵夠兩餐就收工，咁都有錯？若然做壞榜樣，以後點樣教仔？所以老虎蟹都唔會認錯道歉！」</p><p>「你真正死牛一面頸！喺新加坡唔會有運行！」<br> 「我唔信運，我信黃家家傳的廚藝。」<br> 「你真樣衰，喺新加坡做反對派，根本係死路一條！」<br> 「我撼！」<br> 「你終於爆粗自曝其短了，see，反對派的底牌就係咁有限，點同新加坡政府fight呢。再唔認錯道歉，闔家富貴，釘硬你牌，你幾代同堂大大細細轉行做人妖肉骨騷都得了！」<br> 以上對白查找實有出處，截聽專家認為聲線極似禮賓府一位要人。成也肉骨茶，敗也肉骨茶。先撩者賤，黃亞細變身新加坡施丹，特區馬特拉斯呼之欲出矣。</p></body></html>