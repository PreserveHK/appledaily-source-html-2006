<html><header><meta charset="utf-8"><title>　　唐唐硬銷扮鎮定 - 李八方</title></header><body><h1>　　唐唐硬銷扮鎮定 - 李八方</h1><p>政府要硬推銷售稅，政黨同傳媒都猛話唔支持，不過主打嘅唐唐，情勢幾差都要日日出嚟解釋銷售稅點好點好，實行賣花讚花香。<br> 八方見到唐唐，就諗起當年葉劉硬銷23條失敗嘅可怕經歷，好彩唐唐冇葉劉咁倔，識得周圍同各界打吓關係，仲笑口噬噬，扮晒鎮定，佢喺now話「綜合番兩日嘅意見，大致符合我哋嘅預計，市民對銷售稅即時反應有保留，但係呢，大部份市民對擴闊稅基都持開放態度。」佢兜個圈，即係冇講過嘢。</p><p>唐唐扮鎮定都唔係冇原因嘅，佢上任以嚟，民望一直穩守五甲之內，又俾人話腳頭好，一上任即刻經濟復蘇，商界不知幾冧佢！飛哥就睇穿唐唐「扮嘢之謎」，佢同八方講，銷售稅諮詢期有成九個月，到時將快改朝換代，唐唐可能會唔撈，或者更上一層樓，咁仲關佢事咩？</p></body></html>