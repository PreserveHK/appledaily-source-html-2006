<html><header><meta charset="utf-8"><title>四餸一湯：屋企煮國菜　刺參好易燜</title></header><body><h1>四餸一湯：屋企煮國菜　刺參好易燜</h1><p>上海菜又名滬菜，以一般人認知，都不外粗炒、鱔糊之流；再講深啲？真係隨時餸名都噏唔出，更遑論落手落腳自己煮！不過今日我哋特別搵嚟麗嘉酒店中餐行政總廚曾超烈師傅教大家自「煮」滬菜！仲要係國宴級名菜；大家唔使未煮先驚！「逐步嚟StepByStep，國宴菜同屋企菜，都係一樣咁煮啫！」<br><br>記者：葉雪芯<br>攝影：陳盛臣<br>鳴謝：麗嘉酒店上海上海</p><p>蝦子三葱刺參　三葱帶出參味濃</p><p>價錢：$60/2人份<br> 需時：20分鐘<br> 唔知係咪中國領導人多上海幫出身，國宴菜多選滬菜上枱！兼任香港中廚師協會會長嘅曾師傅表示：中國人講嘅貴價菜，不外鮑、翅之流，但可能近年保育意識強，魚翅、鮑魚都已經唔入國宴菜牌，剩下必食的當然係「參」，當中最上等首選是刺參；現時一般市價約$2,000-$3,000/100條（斤），如果家庭食用嫌太貴，可以買次等的豬婆參（$900/斤），不過口感當然冇刺參咁爽口彈牙啦！否則又點可做國宴菜式呢！</p><p>材料：</p><p>刺參4條、洋葱半個、肉葱半斤、亁葱半斤、蝦子適量、油2湯匙、醬油2湯匙、糖、生粉少許<br> 肉葱$68/300克（b）<br> 洋葱$6/斤（a）<br> 蝦子$9/両（a）</p><p>簡易法</p><p>1.先將刺參發透；<br> 2.燒熱油，將三種葱下鑊爆香，加入蝦子；<br> 3.加入刺參，用醬油、糖和生粉製成芡汁即可。</p><p>發刺參速成攻略</p><p>先用水將刺參浸一日，再用熱水焗一晚；焗後「啤」凍水，並掏清參內穢物，最後再以熱水焗一晚，刺參應可完全發透。另刺參一定要最後落鑊煮，只可略炒，才會爽口。</p><p>糟溜鮮蟹箝　酒香蟹箝鮮</p><p>價錢：$50/2人份<br> 需時：20分鐘<br> 糟溜是經典的上海醬汁，是以蘋果加花雕發酵而成的酒，國宴級嘅上海菜冇咗佢簡直唔成事。曾師傅話，糟溜上海話意思是酒。佢話上海人下廚流行用酒，醉雞醉鴨樣樣都無酒不歡。但以糟溜的味道最為清香，可以帶出海鮮的鮮味，上海人視佢為上品！</p><p>材料：</p><p>鮮蟹箝4隻、雲耳8隻、葱段適量、糟溜汁4湯匙、上湯半碗、油4茶匙、生粉少許<br> 鮮蟹箝$10/8隻（a）<br> 雲耳$10/3両（a）<br> 糟溜汁$15/500毫升（b）</p><p>簡易法</p><p>1.先將鮮蟹箝拍上粉，燒熱油，下鑊爆香；<br> 2.加入上湯煨熟；<br> 3.加入糟溜汁、雲耳，再加葱段裝飾即可上碟。</p><p>貼士：</p><p>雲耳要最後才落鑊，否則會煮得太腍不爽口。糟溜汁可於一般上海南貨店購買。</p><p>宮廷南乳肉　中火慢燜勁嫩滑</p><p>價錢：$30/2人份<br> 需時：20分鐘（未計燜肉時間）<br> 食正宗國宴上海菜，香燜南乳肉一定是必食之選。曾師傅講古仔，佢話幾百年前上海人就好識煮南乳肉，不少清朝上海官員日日都食這款菜。好食的南乳肉，其實不用有太多花巧功夫，最緊要肉靚、火候正，燜的時間適中，咁就最惹味！</p><p>材料：</p><p>五花腩1斤、南乳2件、油2茶匙、小棠菜4両、糖、鹽少許<br> 五花腩$29.9/斤（c）<br> 南乳$15/瓶（b）<br> 油$19.9/900毫升（c）</p><p>簡易法</p><p>1.五花腩肉切好，燒熱油，下鑊先爆香；<br> 2.加入南乳、少許糖和鹽，和五花腩肉燜2小時至腍；<br> 3.煮熟小棠菜，伴碟便成。</p><p>貼士：</p><p>爆香五花腩肉時宜用中火，避免將肉炒得太熟，這樣五花腩至嫩滑。</p><p>亁燒龍蝦球　酸酸辣辣肉脆口</p><p>價錢：$80/2人份<br> 需時：15分鐘</p><p>材料：</p><p>細隻龍蝦1隻、西蘭花1棵、茄汁2茶匙、豆瓣醬2茶匙、油2茶匙、葱、蒜茸少許<br> 龍蝦$148/斤（a）<br> 西蘭花$11/2個（a）<br> 豆瓣醬$10/支（b）</p><p>簡易法</p><p>1.龍蝦洗淨起肉；<br> 2.燒熱油，先將西蘭花炒熟，伴碟用；<br> 3.龍蝦球下鑊走油；<br> 4.再爆香葱、蒜茸；<br> 5.用茄汁、豆瓣醬和蒜茸製成亁燒汁，加入龍蝦球炒勻即可上碟。</p><p>貼士：</p><p>喜歡吃辣的話，可在亁燒汁中略加辣椒醬。</p><p>宮廷酸辣湯　勁多料有咬口</p><p>價錢：$50/2人份<br> 需時：20分鐘</p><p>材料：</p><p>花膠1/2両、木耳4隻、笋1/2個、雞肉2両、豆腐半件、雞蛋1隻、雞湯2碗、荔枝醋5湯匙、辣椒油4茶匙、麻油、生粉、糖、鹽少許<br> 花膠$178/斤（a）<br> 木耳$1/両（a）<br> 荔枝醋$10/500毫升（a）</p><p>簡易法</p><p>1.花膠、木耳、雞肉、笋切絲，拖水；<br> 2.放下雞湯，糖、鹽調味，再用生粉打芡；<br> 3.放入豆腐絲，加入雞蛋汁；<br> 4.加入荔枝醋、辣椒油、麻油便可。</p><p>貼士：</p><p>最後先放入豆腐絲，可避免煮爛。</p><p>（a）銅鑼灣鵝頸橋街市<br> （b）銅鑼灣利園山道27號D老三陽<br> （c）銅鑼灣興利中心百佳超級廣場<br> ＊以上價錢以7月20日為準</p></body></html>