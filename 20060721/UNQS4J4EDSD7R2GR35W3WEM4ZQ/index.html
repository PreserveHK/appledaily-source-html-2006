<html><header><meta charset="utf-8"><title>反對GST - 左丁山</title></header><body><h1>反對GST - 左丁山</h1><p>商品及銷售稅（GST），俗稱消費稅，銷售稅諮詢文件出台，財爺到商台、新城財經台解畫，聽電話，算係為諮詢展開序幕。報告出街前，放風消息滿天飛，連老牌愛國報《大公報》都冇資格應邀參加放風會，認真唔畀面，怪唔得評論員關昭忍唔住彈政府兩句「大細超」。政府明知GST天怒人怨，但做公關做得咁水皮，納稅人啲錢花得寃枉，須知道政府聘請公關顧問，點都要幾十萬銀嘅啫。<br>邊位係政府嘅公關顧問，抵打屁股，一開波就叉錯腳，分明靠害財爺。我哋成班人食飯，批評政府推銷GST手法之餘，經濟師Ｅ嘈得緊要。佢就快退休，但退休之前應機構指示，要公開講番幾句支持GST，理由當然就係「擴闊稅基，鞏固財政收入來源」之類。私底下，經濟Ｅ就大呻：「搵笨咩，我哋啲退休人士全無收入，唔使交薪俸稅，政府將薪俸稅標準稅率減五個百分點，對我哋完全冇用，我老咗，睇醫生要交稅，搭巴士要交稅，買麵包報紙要交稅……但我哋又唔會攞得到任何補貼，呢個GST最搵我哋退休人士老襯。」</p><p>賓架Ｐ諗起讀書嗰陣，教「公共財政」（PublicFinance）嘅老師話不同稅種，有不同影響，必須研究其incidenceoftax（邊個階層交多啲稅），取得平衡，否則易招社會不滿，GST嘅incidence，何須多講，梗係落晒消費者身上啦，收入愈少者愈唔着數。特區政府於是津貼番啲低收入，領取綜援人士，補番佢哋條數。如此一來，最唔着數嘅就係收入不高不低嘅人士，例如普通記者、文員、退休人士、警察、消防員等等，高收入人士交薪俸稅比較多，目前年薪一千萬元者（例如任總裁），按標準稅率計，要交稅一百六十萬，將來如果真係減薪俸稅，每減一個百分點，呢位納稅人就慳番十萬，兩個百分點就慳番二十萬，可以彌補番佢每年繳付嘅GST。<br> 講完一輪之後，我哋一致反對引入GST，相信會贊成嘅，只得會計界人士，有咗GST，佢哋嘅生意一定大大增加。</p></body></html>