<html><header><meta charset="utf-8"><title>影音試團：5百萬像素DV玩全日	影埋煙花至收手</title></header><body><h1>影音試團：5百萬像素DV玩全日	影埋煙花至收手</h1><p>打畀小妹Katie，佢話近期事業愛情皆失意，心裏不是味兒。聽到筆者搵佢去廸士尼試JVC最新嘅5百萬像素DVGZ-MG505，成個人當堂精神晒，勁貪玩！之前冇諗過Katie咁鍾意拍嘢，點知去到後，新機在手四圍走，話要用盡新機強勁攝影同攝錄功能，誓以最佳畫質喪拍7粒鐘，卒之影埋煙花至肯收手！<br>記者︰陸俊雄<br>攝影︰陳陶鈞<br>ImageGirl︰Katie@Salvador</p><p>首具光圈快門先決</p><p>30GB本身已經厲害，仲要係5百萬像兼3CCD，再離譜到有埋強大攝影功能，可另插SD卡，加埋電池都只係重510克，暫時Everio係全球唯一！其實Katie帶咗部私伙儍瓜DC，但知道Everio有埋光圈同快門先決（最大光圈F1.8）、8倍光學變焦、手動曝光、預設場景、畫面特效等，連普通DC都未必有齊呢啲功能，Everio可算係向DC界挑戰！靚機在手，Katie仲點會記得自己有部私伙機喺身呢。</p><p>30GB直錄慳錢多</p><p>玩攝錄真係要玩到硬碟直錄咁激？其實呢個唔係扮勁與否嘅問題，而係小數怕長計。如Katie手上呢部JVCGZ-MG505（Everio）咁，內置30GB，最佳畫質錄到7粒鐘，仲要係DVD質素。如果Katie用碟錄嘅話，一隻DVD4.7GB，呢次廸士尼之旅用6隻碟唔少得；仲未計返屋企用電腦剪輯完再燒碟嘅數目，所以用硬碟攝錄機真係幫你慳唔少。</p><p>DVD畫質錄7粒鐘</p><p>Katie一踏上廸士尼線，已急不及待開始連續7小時拍攝之旅。其實Everio有經濟（37小時）、正常（14小時）、精細（10小時）、超精細（7小時）等4種畫質你揀，超精細畫質等同DVD級數，而可錄嘅時間，正好配合今日旅程，畀足時間Katie拍個痛快。<br> Everio有16:9、4:3兩種畫面尺寸畀你揀，配合家中闊屏電視嘅話肯定更有Feel。10倍光學變焦搭埋數碼有成300倍變焦效果，Katie就試過由樂園門外嘅米奇噴水池，影番去地鐵入閘位前嘅米奇公仔，100米以上路程，Zoom到40倍已經夠，300倍變焦真係由廸士尼門口影入睡公主城堡都仲得！不過用家緊記，Zoom到咁激時，一定要用腳架，因為輕微手震都會令到相片明顯鬆郁矇。好嘢點只咁少，呢部機仲有手動對焦、5cm微距、風聲消除，以及快門速度自動調節到1/2至1/30秒間嘅夜攝功能等，難怪Katie話要錄埋煙花。</p><p>影、拍雙絕</p><p>實試評語<br>阿囡話：反而擔心嚿電</p><p>Katie覺得有30GB硬碟容量，唔使中途換帶換碟，真係夠晒方便。不過電池都要準備充足，硬碟錄到最長經濟裝37個鐘，唔等於一嚿電池同樣錄到咁長時間。</p><p>阿仔話：真正一機飾兩角</p><p>面對Everio，筆者佩服得五體投地，能夠將數碼相機同攝錄機嘅界線，模糊到進入化境，佢係得嘅！坊間有得影相兼拍片嘅機好多，不過有埋5百萬像素，仲有出色手動拍攝模式嘅，暫時搵唔到第二部。</p><p>PROFILE</p><p>感光元件︰133萬像素CCD×3<br> 顯示屏︰2.7"闊屏幕LCD<br> 硬碟容量︰30GB<br> 儲存︰SD卡<br> 格式︰拍片MPEG2、相片JPEG<br> 體積︰74×73×125mm<br> 重量︰450g<br> 查詢︰信興（27328220）</p></body></html>