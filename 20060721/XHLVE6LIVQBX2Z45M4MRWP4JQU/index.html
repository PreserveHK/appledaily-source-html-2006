<html><header><meta charset="utf-8"><title>　　梁文道差啲拍烏蠅 - 李八方</title></header><body><h1>　　梁文道差啲拍烏蠅 - 李八方</h1><p>讀書人梁文道同蔡子強噚日喺書展分別搞咗個簽名會，不過兩人嘅風頭都俾隔籬班英皇嘅明星搶咗去，搵佢哋簽名嘅只係得小貓三兩隻，真係令人慨歎𠵱家班年輕人真係鍾意捧明星多過讀書。梁文道話簽名會個地點有問題，又有鐵馬攔住，拉遠咗作者同讀者嘅距離，所以反應麻麻。不過佢喺自己嘅書檔就攞番威，不時有讀者搵佢哋簽名，連行去買書都遇到「粉絲」搵佢影相同簽名。<br> 至於蔡子強本新書《新君王論》都賣得唔錯，僅次於蔡東豪以筆名孔少林寫嘅《原是物語》，梁文道話，《新君王論》主要寫曾蔭權嘅施政，聽聞前日曾蔭權已經搵咗馬仔嚟買咗本返去睇，想第一時間知道人哋寫佢乜啩。</p></body></html>