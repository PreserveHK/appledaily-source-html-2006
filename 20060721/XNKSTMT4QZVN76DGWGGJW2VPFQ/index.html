<html><header><meta charset="utf-8"><title>新腦勢：卡通電腦限量100部</title></header><body><h1>新腦勢：卡通電腦限量100部</h1><p>日本EPSON搞咗個直銷網EpsonDirectShop，不過並非賣自家強項嘅Printer同墨水，反而有好多得意有趣嘅IT產品。佢哋最新返咗批同卡通人物Crossover嘅Notebook，機面全部印晒世界各地都咁受歡迎嘅卡通人物，包括米奇老鼠、小熊維尼同小魔星等，全機面嘅圖案花花碌碌，相當之搶眼，而且機內Windows好多功能均換入相關主題，如壁紙、ScreenSaver、Icon等，100%為Fans而設，完全打破電腦一貫嘅冰冷感覺！</p><p>今次廠方共推出B5（12.1"屏幕）及A4（15"屏幕）兩款尺寸型號，硬件規格方面，B5系列採用較低階嘅CeleronM423（1.06GHz）處理器、512MB記憶體、40GB硬碟及ComboDrive光碟機等，機能算中規中矩，學生哥做功課應夠用，賣價約港幣$10,900。另一A4型號則配備CeleronM380（1.60GHz）、處理速度快得多，其他硬件大致一樣，不過OS反而由專業版降為家庭版，賣價亦較平，約港幣$7,600。卡通電腦系列只限量100部，有興趣又唔識上DirectShop預訂嘅話，不妨留意一下香港一啲專賣水貨Notebook嘅舖頭，話唔定有意外收穫。記者：徐影龍</p><p>訂購網址：www.epsondirect.co.jp/info/news/060719.asp</p></body></html>