<html><header><meta charset="utf-8"><title>SE暑假新機幾百蚊搶客</title></header><body><h1>SE暑假新機幾百蚊搶客</h1><p>又到暑假黃金檔期，好多手機大廠都急不及待推出新機，務求搶客。據消息稱，SE將有幾部新機會喺暑假派貨，除咗首部支援i-ode嘅3G機K610im同白色版W810i呢啲較高價型號外，正式確認打頭陣嘅有呢款K310i，有齊鏡頭同MP3鈴聲，賣價仍只係一千蚊有找，相當之抵玩。<br>記者：徐影龍</p><p>雖然K310i賣價只係幾百蚊，不過外形設計比過往平價機吸引，白色機身再配顏色殼（日光藍及霧光銀）均相當潮氣，啱晒夏日活力Feel。值得一讚係卒之踢走過往嘅「膠味」，唔再似玩具多過似電話喇。</p><p>有鏡頭有MP3鈴聲</p><p>K310i為GSM三頻，除咗外形有所進步外，以價論機能亦相當之充實，除咗內置1個30萬像素相機外，仲配有1.8"屏幕，6萬5色顯示（128×160），唔只玩JavaGames夠用，就算睇番影出嚟嘅相片都唔失禮。內置15MB記憶體，不設卡槽就有啲輸蝕，擺得一首半首MP3、影多幾張相就「爆」，用家要密密Upload上電腦先得。較有趣係內置FaceWrap功能，可將拍下相片扭曲，造成相中人「會笑」咁，Send畀朋友肯定夠晒Fun！<br> SE各戶服務熱線：82038863</p></body></html>