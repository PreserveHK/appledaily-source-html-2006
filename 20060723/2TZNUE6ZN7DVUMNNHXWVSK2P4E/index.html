<html><header><meta charset="utf-8"><title>　　鏡頭內外　卿姐係艾曼妞?! - 李八方</title></header><body><h1>　　鏡頭內外　卿姐係艾曼妞?! - 李八方</h1><p>出咗本新書《卿本佳人》嘅卿姐（劉慧卿），噚日喺書展為讀者簽名，廿幾年死黨毛毛（毛孟靜）現身支持。卿姐話佢好緊張本處女作，為咗可以趕喺書展賣，佢用咗個幾月時間不停趕工。八方話佢知唔少行家都睇過本書，佢即刻鬼咁開心。<br> 卿姐唔單止着到靚一靚，心情仲勁靚，見到毛毛即刻雞啄唔斷。毛毛喺卿姐面前，大爆佢曾經有個花名，叫做「艾曼妞」，卿姐尷尷尬尬咁話個名好色情，不過毛毛即時同八方解釋，話呢個名係卿姐洋名「Emily」嘅諧音，叫大家唔好心邪！<br> 毛毛有客串喺卿姐本書裏面撰文，仲話曾經諗過大爆卿姐同其他人嘅感情，不過卿姐鍾意「隱藏感情」，所以有機會留番下集先講！卿姐聽到淨係識笑，仲笑笑口話「有時間都用晒嚟睇立法會文件啦！」卿姐咁有魅力，唔少男「粉絲」排隊等佢簽名，點會冇狂蜂浪蝶？</p></body></html>