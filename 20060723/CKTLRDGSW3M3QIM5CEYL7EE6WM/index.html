<html><header><meta charset="utf-8"><title>香港100Fun：$988魔幻屯門	囝囝喪跳爹哋打野戰</title></header><body><h1>香港100Fun：$988魔幻屯門	囝囝喪跳爹哋打野戰</h1><p>我Ryan仔呢排唔使抄生字、串英文，因為𠵱家我放緊暑假，暫時唔使返幼稚園。冇得返學，見唔到MissChan、冇茶點食、冇手工做、冇同學仔陪我玩遊戲，好悶啊！多得眉精眼企嘅爹哋媽咪，晨早流流執定包袱，拖實我山長水遠鏟入屯門，參加「仲夏魔幻嘉年華」之旅。究竟有乜咁好玩？睇吓我笑到見牙唔見眼就知幾吸引啦！<br>記者：盧家蕙<br>攝影：譚盈傑<br>Model：Ryan、Kelly、PC、Kinki（Salvador）</p><p>頂級住宿<br>Checkin即歎海景</p><p>晨咁早出門口搭了一程長途巴士，唔知搖咗幾耐，終於可以checkin入房，一放低行李，仲唔一個箭步爬上張軟綿綿的大床，鬆一鬆骨咩。媽咪爹哋攤喺梳化，不斷大讚：「新裝修果然靚好多，幾骨子企理喎，嘩，仲有得睇靚海景！」我都知好舒服，不過又係望住四面牆，好悶呀！你哋唔係玩我嘛？瞓覺不如返屋企啦！</p><p>「仲夏魔幻之旅」住宿計劃</p><p>價錢：	$998（星期日至四）、$1,188（星期五至六）<br> <br> 包括：全新粉飾高級海景客房1晚住宿、激玩「巫師槍激戰」（每房2位）、品嚐「夏日甜美小食」(每位小童1份，每房最多2份）、雙人自助早餐（1.2米以下小童可以優惠價$50享用）</p><p>第一時間醫肚<br>魔法小食亭　有玩有食</p><p>爹哋見我咁，終於帶我去食棉花糖啦。嘩，以小丑哥哥坐鎮嘅「夏日甜美小食」counter，有七彩繽紛嘅糖果、黑白朱古力噴泉及蜜糖爆穀等，令我立時精神晒。如果小丑日日陪我扭狗仔氣球、狂食零食就發達喇！</p><p>「夏日甜美小食」</p><p>時間：11:00am-18:00pm<br> 地點：酒店大堂<br> <br> ※住客免費享用</p><p>自助餐會巫師小精靈</p><p>幾粒棉花糖同爆穀，楔我牙罅都唔夠喇！肚仔開始咕嚕咕嚕，媽咪提議去魔幻自助午餐醫肚。入到去我以為自己入咗糖果屋，一大群豆丁巫師、cutie小精靈及陰森恐怖的堡壘，款款趣致可愛，得意到唔捨得放入口㖭。食食吓仲有個姐姐同我sayhello，媽咪，我識到新朋友仔喇！</p><p>仲夏魔幻自助餐</p><p>自助午餐（12:30pm-2:00pm）<br> 星期一至五　成人$180　小童$108<br> 星期六至日　成人$200　小童$128<br> <br> 自助晚餐（6:30pm-8:30pm）<br> 星期一至五　成人$230　小童$120<br> 星期六至日　成人$250　小童$140<br> <br> 另每位小童更可免費獲贈奇幻魔法陣（充氣彈彈遊戲）入場券、魔幻射擊場入場券1套、做個小巫師魔法班1節（只適用於自助晚餐）、小巫師裝1套</p><p>食飽就玩<br>花園揸槍激戰</p><p>我同Kelly姐姐好似上咗發條一樣，愈玩愈high，Kelly姐姐仲扯住大家跑出去花園玩新開設的「魔幻射擊場」，可惜我太細粒唔玩得，惟有儍兮兮地用手指扮槍，不過其他人就玩到大呼小叫，最後爹哋不敵兩女夾擊而壯烈犧牲咗呀！</p><p>「魔幻射擊場」</p><p>每人每節收費$20</p><p>魔法班學降魔伏妖</p><p>食飽飽，媽咪話帶我上堂學魔法喎！班上一個神高神大嘅綠面魔頭出現，嚇到我哋腳仔軟，幸好有魔術師姐姐，佢即刻叫我哋穿上巫師裝，仲教我哋變魔術增強法力，變走身邊嘅怪物。</p><p>「做個小巫師魔法班」</p><p>小童：每位$40</p><p>奇幻魔法陣勁癲喪</p><p>血腥嘅遊戲一向唔啱我，天真無邪的充氣彈彈遊戲至係我杯茶。我最耍家就係擺靚pose激跳彈床同玩滑梯；Kelly姐姐，掟波下下攞100分，非常厲害！</p><p>「奇幻魔法陣」（十多個充氣彈彈遊戲）</p><p>5-12歲小童每位$200<br> 自助午/晚餐食客免費</p><p>香港黃金海岸酒店—仲夏魔幻嘉年華</p><p>舉行日期：即日至9月3日止<br> 地址：香港九龍青山灣青山公路一號	電話：24528888</p></body></html>