<html><header><meta charset="utf-8"><title>四餸一湯：吃下整朵蓮　心涼</title></header><body><h1>四餸一湯：吃下整朵蓮　心涼</h1><p>連續成個禮拜熱爆錶30℃有多，曬到人都溶！今日仲適值廿四節氣中最熱的大暑，真係要整啲嘢食消消暑；Fiona話，從小在大暑必飲媽咪牌荷葉冬瓜湯消暑氣，今日佢搵師傅教路，學整蓮花、蓮子、蓮藕消暑大餐，相信佢媽咪如果知道，未食已經透心涼！<br>記者：謝翠玲<br>攝影：伍慶泉<br>Model：Fiona（Salvador）<br>地址：荃灣青山公路388號中國染廠大廈地下G05（26280299）</p><p>荷香蒸蟹飯　蟹香滲飯底</p><p>價錢：$30/2人<br> 需時：20分鐘（未計浸糯米時間）<br> 除了靚靚荷花外，Fiona最鍾情的是那比面盆還大的荷葉，她最記得細個去飲時，總要等埋最後上桌的荷葉飯才心息。荷香撲鼻的荷葉飯，令她這個為食妹忍唔住繼續添食。𠵱家仲知道荷葉有解暑功效，當然要食多兩啖荷葉蒸蟹飯啦！</p><p>材料：</p><p>肉蟹半斤、蓮子半両、鹹肉2両、糯米/粘米各3両、荷葉1塊、蒜茸1茶匙、葱油/鹽/炸蒜茸適量<br> 肉蟹$48/斤（a）<br> 糯米$6.2/600克（c）<br> 粘米$6.2/600克（c）</p><p>簡易法</p><p>1.浸泡糯米（3小時），跟粘米混合，以鹽、葱油、蒜茸調味；<br> 2.荷葉經熱水燙煮，以凍水沖洗抹亁，鋪在蒸籠底，放入米、蒸熟的蓮子和鹹肉粒；<br> 3.蟹洗淨斬件鋪米面，不加蓋，隔水蒸20至25分鐘，食時加炸蒜茸。</p><p>貼士：</p><p>蓮子烹調時間較長；必先經浸泡，再加水蒸1小時先熟，熟後則可用來烹調不同菜式。</p><p>蓮子豆豉肉　惹味爽口</p><p>價錢：$25/3人<br> 需時：15分鐘<br> 味道平和的蓮子，一向不得Fiona歡心；後得知佢有養神益氣功效，對於成日在熱天熱到連行街都無力的她有補益後，她便嘗試以濃味醬料炒蓮子，試過後果然夠開胃。</p><p>材料：</p><p>豬頸肉3両、蓮子（熟）半両、青紅燈籠椒/南瓜共3両、豆豉/蒜茸各1茶匙、亁葱茸適量、老抽/蠔油/糖/油/鹽/生粉/胡椒粉各適量<br> 豬頸肉$28/斤（b）<br> 青紅燈籠椒$12/4個（a）<br> 南瓜$4斤/a（a）</p><p>簡易法</p><p>1.豬頸肉切粒，以鹽、胡椒粉及生粉略醃；青紅椒、南瓜切粒；<br> 2.油燒熱至剛冒煙，將豬頸肉、青紅椒、南瓜和蓮子拖油1分鐘，撈起；<br> 3.爆香亁葱茸、豆豉和蒜茸，將拖油材料回鑊，加入老抽、蠔油和糖調味，炒至收亁汁即可。</p><p>貼士：</p><p>回鑊時，火路要保持夠猛，才可以縮短拌炒時間，保持爽口。</p><p>炸釀蓮藕酥　卜卜脆勁香口</p><p>價錢：$25/2人<br> 需時：20分鐘<br> 除了荷葉外，中通外直的蓮藕亦是Fiona夏天的家常菜。翻查書籍，得知生藕有清熱涼血的功效，而她是燥熱底，所以媽媽會經常在夏天給她弄涼拌藕片。不過這個脆卜卜炸藕片，炸的時間短，偶爾吃一下都不會過於燥熱。</p><p>材料：</p><p>蓮藕6両、蝦茸/豬肉碎各3両、芫荽梗1湯匙、苔條/鹽/胡椒粉/脆漿粉/油/水各適量、炸蒜粒1湯匙<br> 蓮藕$10/斤（a）<br> 蝦$24/斤（a）<br> 苔條$65/斤（a）</p><p>簡易法</p><p>1.蓮藕1厘米厚切，中間再開一半深。將以鹽和胡椒粉調味的蝦茸/豬肉碎，釀入蓮藕片中；<br> 2.以水、油開脆漿粉，加入苔條拌勻成炸漿，放入蓮藕片；<br> 3.油燒至微滾剛冒泡，放入蘸上炸漿的蓮藕片，炸至兩面金黃，浮起，食時撒炸蒜粒即可。</p><p>貼士：</p><p>蓮藕易熟，為保炸後色澤金黃，餡料不用釀太多，以免炸得外熟內生。</p><p>蓮子魚茸翅　蓮花泡茶　清暑熱</p><p>價錢：$80<br> 需時：15分鐘（未計浸發魚翅）<br> 蓮子、蓮藕吃得多，就連清麗優雅的蓮花都可以食。未綻開的蓮花氣味清香，以熱水泡開後飲用有開胃止渴、清涼降火和清暑熱的功效，大暑天最啱飲。</p><p>魚味濃郁<br>材料：</p><p>魚翅（已浸發）/蛇膠（已浸發）/桂魚茸各1両、蓮子10錢、上湯2碗、蛋白1隻、生粉/水/鹽/胡椒粉/火腿絲各適量<br> 魚翅$240/4両（a）<br> 蛇膠$59.9/113克（c）<br> 蛋$5/10隻（a）</p><p>簡易法</p><p>1.魚翅和蛇膠切絲出水；桂魚茸以鹽和胡椒粉醃好，連同蓮子拖油備用；<br> 2.煮滾上湯，加入魚翅、蛇膠和桂魚茸，徐徐加入以水開勻的生粉埋芡，加入蛋白拌成蛋花，食時拌入火腿絲。</p><p>貼士：</p><p>1.蛇膠是較平價的一種花膠，海味店有售；浸發時間短，食落爽口。<br> 2.部份海味店也有代浸發魚翅服務，省時省力。</p><p>荷香煙熏鴨胸　大暑天　荷葉冬瓜湯最消暑</p><p>價錢：$30/3人<br> 需時：15分鐘（未計蒸蓮子時間）<br> 大暑天！天氣炎熱，最好煲個冬瓜荷葉湯消消暑。以亁或鮮蓮葉，連同冬瓜和祛濕料（包括卷茯苓、澤瀉、赤小豆、燈芯花、陳皮、炒扁豆等）同煲即可。不過消暑湯偏寒，底子虛的不宜多飲。鮮荷葉在街市內的菜檔或草藥檔可預留，如長沙灣保安道街市或深水埗北河街街市等都可找到。</p><p>軟硬口感<br>材料：</p><p>煙鴨胸肉1塊、蓮子3両、沙律醬/油各適量<br> 煙鴨胸$14/2個（a）<br> 蓮子$9.3/120克（b）<br> 沙律醬$14.9/300克（c）</p><p>簡易法</p><p>1.煙鴨胸蒸5分鐘至軟身，以滾油炸至金黃，切薄片排碟；<br> 2.蓮子浸水至剛過頭，蒸1小時至腍身，圍住煙鴨胸，食時沾沙律醬即可。</p><p>貼士：</p><p>蓮子原味吃夠清新，但亦可加糖同蒸，跟鹹香煙鴨胸同食，一鹹一甜勁夾‧</p><p>（a）紅磡市政大廈街市<br> （b）黃埔寶來街惠康超級廣場<br> （c）黃埔花園3期翠楊苑百佳超級廣場<br> ＊以上價錢以7月22日為準</p></body></html>