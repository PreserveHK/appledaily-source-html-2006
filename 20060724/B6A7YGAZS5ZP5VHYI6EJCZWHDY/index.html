<html><header><meta charset="utf-8"><title>　　連戰秘密來港陪妻Shopping - 李八方</title></header><body><h1>　　連戰秘密來港陪妻Shopping - 李八方</h1><p>台灣嘅國民黨同親民黨上個月聯手罷免總統阿扁失敗（民進黨點肯咁易交出江山），國民黨榮譽主席連戰呢排終於可以唞吓氣，變番個廿四孝老公，仲陪住太太連方瑀靜靜雞飛咗嚟香港，趁呢個購物天堂仲未徵銷售稅盡情掃貨。<br> 八方噚日晏晝1點左右路過中環置地廣場，咁啱撞到連戰夫婦等一行七人，由前藝人謝玲玲陪同，喺CafeLandmark度開餐。連戰睇嚟胃口唔錯，食足個幾鐘先至埋單。</p><p>拒絕受訪發老脾</p><p>噚日係星期日，天氣又鬼死咁熱，但連戰依然着西裝打呔，完全冇畀面響應煲呔曾着便服嘅呼籲，不過自從佢俾人統咗去北京之後，煲呔又點敢發惡？當年唔畀國民黨馬英九入境嘅權威俱往矣。講番連戰，唔知佢係咪要見重要人物，所以先着得咁莊重，好奇之下，八方等咗成個幾鐘，終於等到連戰一行步出餐廳，咪諗住問吓佢今次嚟香港有乜搞作，點知佢一見記者就木口木面，話自己唔會講任何嘢，叫大家唔好跟佢，仲同八方講「告訴你老闆，這樣做不好」。<br> 連戰匆匆避開記者，跟住就帶老婆去附近歷山大廈嘅Prada掃貨。兩夫婦十指緊扣咁行到去Prada，連戰自動自覺企喺門口，等夫人入去慢慢睇嘢揀心頭好，相比起扁嫂去Sogo，你話連夫人幾幸福！八方見同連戰大家都喺度乾等，再上前問佢會唔會順道去大陸？<br> 點知連戰開始發老脾，猛叫八方唔好侵犯佢私隱同人權，又話再跟住佢就報警喎（喺台灣可能已經郁咗你）。唔通佢真係唔明自己係公眾人物，身份非比尋常，一舉一動都引人關注？最後佢只肯話自己今次嚟香港係私人活動，唔會同任何人開會。</p><p>同肥彭緣慳一面</p><p>連戰等候夫人睇手袋期間，又同朋友行咗去太子大廈不停兜圈，諗住引開記者。咁啱前港督肥彭喺同一個場嘅書局搞緊簽名會，可惜連戰冇路過呢間書局，同肥彭緣慳一面，否則連戰就可以見識吓肥彭嘅親民作風，感受吓人哋點樣放下身段，坦蕩蕩做個受人愛戴嘅政治人物。</p></body></html>