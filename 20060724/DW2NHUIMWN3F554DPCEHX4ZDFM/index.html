<html><header><meta charset="utf-8"><title>旅社職員無交代過錯關誤行程</title></header><body><h1>旅社職員無交代過錯關誤行程</h1><p>搭乘飛機外遊，如要轉機，須加倍留神。最近有讀者，因轉機不成而損失慘重。</p><p>白白浪費三天</p><p>侯小姐投訴勝景旅遊，未盡指導轉機安排的責任。她說：「我同兩個朋友，每人用近萬七蚊，買加航嘅機票，同埋九日七夜阿拉斯加郵輪旅程。隻郵輪泊喺美國嘅ANCHORAGE（安克雷齊），我哋要由溫哥華轉機去。但負責嘅旅行社職員，就冇講清楚唔使過加拿大海關，就可以直接轉機！」<br> 侯小姐最後浪費三天行程。她說：「因為過錯關，重新排隊，趕唔切轉機。惟有改搭飛機，去郵輪出發後，第一個喺Skaway停泊嘅碼頭，中途上船。但咁樣『兜大圈』，每人額外使多四千蚊，買機票同住宿，同冇咗三日郵輪行程！有乜理由旅行社賣開呢啲旅程，都唔提我哋轉機嘅特別安排！」</p><p>勝景否認疏忽</p><p>勝景旅遊回覆，因各國機場都會向到達旅客提供明確行走方向指示，故公司只會在客人主動要求，始在出發前，代為索取有關資料。對侯小姐這次不幸遭遇，深表同情，但旅行社方面卻未有疏忽成份。<br> 加拿大航空強調，轉機旅客，在港辦理登機手續時，地勤人員定必提示抵埗後之安排，行李亦會作特別處理。而侯小姐所搭航線，在溫哥華機場可直接「預辦」美國入境及行李清關手續，機場方面在航機抵埗後的當眼處，也有清晰指示牌標明「U.S.A.Connections」及「CanadaArrivals」通道，如旅客仍有疑問可向抵埗閘口之地勤人員查詢。<br> 檔案編號：0703047</p><p>旅客轉機貼士</p><p>1.出發前向有關航空公司查詢轉機安排<br> 2.辦理登機手續時，再向地勤人員確認<br> 3.航機接近着陸時，留意機上廣播或電視屏幕之轉機資料<br> 4.仍有不明，向空姐求助<br> 5.於抵埗閘口，留意轉機指示牌，有任何疑問，及早向地勤人員查詢<br> 資料來源：旅遊業議會主席何麖霆</p></body></html>