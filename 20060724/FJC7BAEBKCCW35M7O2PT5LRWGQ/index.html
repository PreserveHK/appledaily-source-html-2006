<html><header><meta charset="utf-8"><title>　　李光耀屋企高度設防 - 李八方</title></header><body><h1>　　李光耀屋企高度設防 - 李八方</h1><p>八方前幾日講過記者去新加坡總統府採訪要先除皮帶，原來新加坡最保安嚴密嘅地方係李光耀屋企，總統府相比之下真係濕碎啦，中南海都冇李宅咁嚴。<br> 李資政屋企，同新加坡最旺嘅烏節路，只係相差兩、三條街，門口24小時都有軍裝護衞站崗，間屋睇落好樸素，唔係有守衞都唔知係李資政屋企，但正當八方預備影低李宅外觀留念，即刻俾啲護衞大喝「stop」唔准郁，然後就通傳屋內，過咗半分鐘就有個便衣出嚟問八方係乜水？住邊度？嚟呢度做乜嘢？跟住就叫八方唔准影。<br> 如果八方冇記錯，新加坡未立國之前，李資政已經住喺呢度。聽新加坡啲行家講，冇記者上過去佢屋企，佢新年亦唔會好似煲呔咁同啲記者團拜，佢屋企陳設簡單，啲傢俬都係用咗幾廿年。<br> 煲呔應該要學吓李資政，人哋屋企住幾廿年都得，點會好似特區咁，搬親都大裝修。</p></body></html>