<html><header><meta charset="utf-8"><title>國際視野：錯綜複雜　趁低吸納</title></header><body><h1>國際視野：錯綜複雜　趁低吸納</h1><p>環球股市近期走勢是否搞到投資者像霧又像花？北韓試射導彈、伊朗核問題、尼日利亞綁架事件及石油設施被破壞、伊拉克炸彈不絕、以色列和黎巴嫩衝突愈演愈烈，再加上中國宏觀調控和聯儲局主席伯南克之言論，無論任何一瓣都有權「郁」到個市，更何況如賭show-hand般，隨時可以起「啤」、嚟「三條」，甚至擺到「同花筍」？</p><p>市場近期走勢飄忽</p><p>股市受影響，各金融環節何嘗不是，最難搞是走勢有時有紋有路，有時則各走各路，各環節之間之表現大多不合邏輯。筆者相信絕大部份投資者對如斯難觸摸走勢及不明朗前景𢱑晒頭之餘，更日日「摷」資料或評論，看看有沒有頭緒，但肯定講句：didn'tgetaclue！<br> 瞧膲股市升得好地地突然無厘頭急跌，或跌跌吓忽然狂升，之後又徐徐滑落，對好/壞消息反應過敏或不屑一顧之例子多的是，自命身手不凡之老手也難免燒到手指，更遑論「專家」之甚麼建議？尤其是那些跟紅頂白之所謂股評家或財經演員，不頻頻換眼鏡，便是被摑到似豬頭，orboth！這也難怪，他們必須符合只爭朝夕的「近視」投資者需要，為兩餐嘛，前世！<br> 喂冠一，扯到咁遠，難道又想呃飯食乎？請稍安毋躁，早前不是已交了功課，力陳：睇得透，不愁無大茶飯咩？難道真係要畫公仔畫出腸？<br> 好吧，請諗諗，世界經濟按目前環境有亂子出現迹象嗎？火頭周圍都係之所謂地緣政治之最終受惠者是誰？美國經濟預期放緩、企業盈利未必能長期保持雙位數字增長梗㗎啦，唔通股市就因此而「冧樓」？加息、油價、通脹、樓市，還有聯邦債券孳息，請問邊瓣觸動閣下的神經線？<br> 王冠一</p></body></html>