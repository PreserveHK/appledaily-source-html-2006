<html><header><meta charset="utf-8"><title>消費blog：冷敷面膜容易敏感</title></header><body><h1>消費blog：冷敷面膜容易敏感</h1><p>前幾日趁lunch時間去咗書展，勁多人！行番公司身水身汗，成面油，喺pantry撞到Vivian，佢叫我做番個去油面膜，「我個美容師話先雪凍面膜再敷，效果最好。」譚小姐咁啱經過，就話：「唔係，整暖塊面膜先敷。」直至放工，我哋三個仲喺度討論呢個問題。<br> 皮膚科醫生史泰祖後尾同我講，唔建議冷敷面膜，因為唔少面膜都含果酸或者奶酸，用嚟去表層死皮，但好易造成皮膚敏感；如果用凍嘅面膜，會令皮膚神經輕微麻木，就算皮膚對面膜敏感，都感受唔刺痛嘅反應，繼續敷落去，敏感愈嚟愈嚴重。(＞_＜)<br> 佢話，尤其控油面膜，冷敷反而令面油凝固，無咁易洗去，但如果用暖嘅面膜，可以令面油軟化，容易被除去，「但又唔使真係整暖佢嘅，因為好快又會凍番，多此一舉。」他提醒未用過嘅新牌子面膜，先剪小部份敷喺頸側，睇吓會唔會皮膚敏感先。(~.~)<br> 講開又講，各位姊妹都知道睫毛液惡搞，唔小心搽咗喺眼皮，好難抹；但原來可以用棉花棒，搽少少潤唇膏喺睫毛液，之後用棉花抹，就即刻冇晒。<br> 城大生物及化學系副教授張漢揚解釋，潤唇膏多數含有石蠟，石蠟可以鎖住皮膚水份，仲可以溶解油質，所以溶解到屬油質嘅睫毛液，而且性質溫和，搽喺眼皮都唔使咁驚。(^_^)<br> 逢周一刊出</p></body></html>