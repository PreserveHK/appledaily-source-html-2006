<html><header><meta charset="utf-8"><title>金手指：花旗國樓市將慘過八萬五</title></header><body><h1>金手指：花旗國樓市將慘過八萬五</h1><p>如果仲記得，以前格林斯潘仲係聯儲局主席嘅時候。佢老人家曾經講過，花旗國樓市係咪一個泡沫，根本唔係一個需要關注嘅問題。因為，根本就冇一樣嘢叫做「花旗國樓市」，花旗國其實係只係由千千萬萬個地區性樓市組成。而如果有一兩個地區性樓市出現泡沫症狀，繼而爆煲，都唔會負面影響到花旗國總體金融系統嘅健全。繼續用佢老人家嘅思維邏輯去推斷，因為樓市影響唔到總體金融系統，所以樓市發生乜嘢問題，聯儲局都唔應該有相應措施，例如唔應該為樓市加息、減息等等。<br> 當然，佢老人家已經落台，所以一切「地區性樓市泡沫」爆煲後果都唔需要佢去面對。首先，孫柏文絕對唔同意格林斯潘嘅論調，從總體金融系統嘅健全去研究，「花旗國樓市」呢樣嘢的確存在。因為就算大家接受格林斯潘嘅論調，研究花旗國樓市嘅時候，逐個地區性樓市去研究，今時今日都會發覺除咗一兩個「地區性樓市」未出現爆煲情況之外（例如接近石油工業中心地區嘅德州城市休斯頓），差不多所有花旗國主要「地區性樓市」，都係喺到爆緊煲。亦因真係有花旗國樓市呢樣嘢，如果真係爆煲，聯儲局一定要有相應嘅措施。</p><p>租金急升通脹亦升</p><p>大家可能會問：「樓市爆煲，即係等如樓價會跌，價跌亦等如通縮，咁聯儲局見到通縮出現，仲唔減息？」對於呢個問題，我只可以話邏輯絕對正確，不過錯。<br> 今日，我想叫大家睇睇兩段新聞報告。第一段就係7月20日《華爾街日報》裏面嘅一篇新聞報道，標題「For-SaleSignsMultiplyAcrossU.S.」（花旗國賣樓告示飛升）。報道就係講《華爾街日報》06年第二季嘅地產報告顯示，花旗國越來越多賣家賣樓唔成功，需要大幅減價，不過減咗價都係賣唔出。其中仲訪問咗一位瑞銀地產分析員，佢話亞理桑拿州鳳凰城第二季嘅樓市（Phoenix，Arizona）簡直係「atotalbloodbath」（一場徹底嘅大屠殺）。<br> 第二段報道，就係7月21日ArizonaRepublic（亞理桑拿州共和國日報）嘅一篇新聞。報道話亞理桑拿州正出現「有樓冇人住，有人冇樓住」嘅現象，令到樓價大跌，不過租金急升。而呢個現象亦喺全國出現。<br> 我曾經講過，因為聯儲局很注意核心通脹指數，租金比重非常之大，租金急升就令到通脹亦上升。通脹升，聯儲局就加息，不過就會令到爆緊煲嘅樓市，爆得仲快。最後仲要火上加油，花旗國有好多人買樓係做盡按揭，所以就會好快有一浪一浪嘅負資產出現。銀主盤湧現、破產人數急升、有人自尋短見令到生靈塗炭，特區人民見過，花旗國人民亦將會感受得到，祝佢哋好運！<br> 孫柏文</p></body></html>