<html><header><meta charset="utf-8"><title>Game事撻：PSP上鹹蛋翻生　再戰巴魯坦星人</title></header><body><h1>Game事撻：PSP上鹹蛋翻生　再戰巴魯坦星人</h1><p>經歷40年，再次「鹹蛋翻生」！事關PSP啱啱為鹹超40周年，出咗隻《UltramanFightingEvolution0》（UFE0），以玩隻抽打交為主，最正係有齊8個超人同8隻怪獸俾你揀，包括深入民心嘅吉田同太郎、新超人Mebius，仲有超經典雙蟹箝嘅巴魯坦星人！<br>記者︰陸俊雄</p><p>超人Mebius首度登場</p><p>玩呢隻Game，有個超人一定要用，佢就係最新一代超人Mebius。佢都幾巴閉，4月喺日本首播新一輯超人前嘅記招上，由一眾舊超人，包括吉田同七星俠等撐場下，介紹出場，為鹹超故事再推上另一高峯。<br> 眾新超人中，Mebius係今集唯一可選用嘅；好似喺香港幾受歡迎嘅廸加、帝拿等，都未見出現，相信年輕Fans會幾失望。不過Mebius造型好細緻，佢招撻技更加唔要命，捉住對手一齊飛上天再直插落地，動作異常精采。</p><p>絕招跟足原著</p><p>其餘7個超人，每個都有大批Fans支持，包括第一代超人吉田、七星俠諸星彈、超人阿鄉、男女合體嘅Ace、超人太郎、專負責拯救兄弟嘅佐菲，及來自獅子星座嘅超人尼奧。<br> 筆者最鍾意七星俠，Fans一定知道，呢位仁兄唔單止可以變大變細，佢仲唔多鍾意用死光，反而愛用頭上把回力刀。Game入面喺每次開波對打前，佢係唯一會由細變大咁出場，佢仲能夠一次放16Hits嘅飛鏢，絕技回力刀更係繼當年喺劇集出現過後，重現大家眼前。<br> 至於吉田，依舊企到好似揹住個「駝峯」咁等開波。佢招著名大風車撻人技，動作流暢到不得了，直頭Feel到佢托住對方雙腳時有重量，再使出風車大迴環，簡直係爽！不過要數最完美招數就一定係尼奧狂舞雙截棍，耍完仲要擺晒姿勢等影相咁，係一個娛樂性豐富嘅角色。</p><p>天色按時間改變</p><p>呢隻《UFE0》唔單止喺超人動作同造型上跟足原著，喺戰鬥場景設計上更落足心機。玩家打故事或戰役模式時，天空顏色會因PSP內嘅真實時間而改變；即是早上打係藍天白雲、下午打係黃昏、夜晚打係漆黑一片。筆者最欣賞係黃昏，因為連光線射到超人身上嘅明暗改變都有埋，畫面超級細膩。至於VS或練習模式入面，冇所謂時間之分，因為17個場景已預先按早午晚劃分晒。其中1個場景有5個十字架要特別留意，佢係當年超人5兄弟誤入地獄星人陷阱，要超人之父出手打救嘅場景。故事模式內，太郎亦要喺度救佢嗰5位兄弟。</p><p>大圖鑑Fans必儲</p><p>對於呢類以取悅Fans為主嘅遊戲，肯定唔少得爆機後嘅特典獎勵，而呢款《UFE0》就有個「超辭典50」模式，入面總共收錄咗50個「超辭典」，有齊各鹹蛋超人嘅歷史同介紹，對於鹹蛋迷嚟講算係一大喜訊！不過每項均要某個程度嘅Ponit先可開啓，想儲齊50個「超辭典」，真係要努力打爆多啲機喇！</p><p>PROFILE</p><p>遊戲類型︰格鬥遊戲<br> 對應機種︰PSP<br> 遊玩人數︰1人<br> 開發廠商︰BANPRESTO<br> 發售日期︰7月20日<br> 行貨售價︰$278</p></body></html>