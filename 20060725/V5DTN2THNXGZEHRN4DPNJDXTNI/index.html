<html><header><meta charset="utf-8"><title>南非IT之旅：電訊商撐非洲隊　打2010世盃</title></header><body><h1>南非IT之旅：電訊商撐非洲隊　打2010世盃</h1><p>噚日介紹過南非開普敦最著名嘅好望角（CapePoint）以及桌山（TableMountain）之後，今日話題終於輪到全人類最注視嘅2010年世界盃！眾所周知，下一屆南非將首次成為主辦國，或者時間尚早的關係，小記喺上星期仲未發掘到任何世盃紀念品；但係，當地人對足球運動嘅熱愛程度，已經熱到爆燈嗰隻，甚至乎有可能晉身為鑽石、鮑魚之後，第三項最有「錢」途嘅行業㖭！<br>記者、攝影：陳國輝</p><p>非洲波Hit過皇馬</p><p>講到足球，究竟南非國內聯賽喺當地有幾受歡迎，絕對可以從波衫銷售上反映出來！小記走到開普敦投資以數億計嘅水門區（WaterFront），裏面有好多ShoppingHall，除例牌大賣南非特色精品且勁多食肆之餘，更唔少得搜括當地嘅足球產品。究竟南非人最愛巴塞、皇馬抑或曼聯？通通都錯！就小記所見，起碼有7成波衫都係來自本地球隊奧蘭多海盜（OrlandoPirate）。隊中雖然冇乜著名球星，且上屆聯賽成績亦只係排第二（已經唔錯喇！），但勝在獲全南非最大電訊網絡商Vodacom撐腰。上星期仲邀請曼聯南下友賽一場。即使主場敗北，但睇見型爆海盜Logo之後，甚至連唔買波衫嘅小記都執番件，唔着都擺吓嘛！</p><p>唔多人周街打機</p><p>講到手提或家用遊戲，小記暫未見到拎住PSP或NDS邊行邊玩嘅南非Gamer，甚至街邊機舖都唔多見；但無意中居然俾小記喺機場發現本港返貨冇耐嘅黑色版NDSLite，更驚訝係售價才不過R1,399（折約港幣$1,260），比起香港炒緊嘅$1,400蚊抵，主要原因應該係黑色NDSLite為歐美首賣，東南亞地區較遲推出，所以水貨炒得起。</p></body></html>