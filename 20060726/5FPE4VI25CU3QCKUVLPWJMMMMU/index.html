<html><header><meta charset="utf-8"><title>好想飛　日本：道頓堀火併小食　為粒丸等到呆</title></header><body><h1>好想飛　日本：道頓堀火併小食　為粒丸等到呆</h1><p>終於買到喇！排了半句鐘，我終於買到喇！排隊買軟硬飛？No，是買燒八爪魚丸。去大阪道頓堀，必掃八爪魚丸同燒餅。不過要食就要守秩序排排隊，分分鐘誇張過去廸士尼玩飛越太空山。帶定紙巾紙扇，掃街喇！<br>記者、攝影：梁學文</p><p>八爪魚丸四種味任選</p><p>經過赤鬼的時候，還以為無人排隊，點知向外一望，嘩，為免阻塞通道，原來人潮已經排到對面。原本我打算放棄，不過一陣好香的燒汁味飄到我的鼻，於是決定留低。排20分鐘左右終於買到了。八爪魚丸分原味、甜味、辛辣同醬油味。我就選擇了辛辣味。果然不枉我排隊，這裏的醬汁確實好味，雖是辛辣，但是只有些少辣，反而刺激到我的胃口，愈食愈想食。試真點，八爪魚丸皮有點煙韌感覺，原來是混入了幾款不同種類的小麥粉，而且還有一種魚的鮮味。師傅話他們最好賣的是勁辣味的八爪魚丸，每日都好快賣完，要試最好一日前預訂。<br> 長龍指數：●●●●（5粒為最高）<br> 排隊需時：約20分鐘<br> 必食度：★★★★★<br> 價錢：300日圓起</p><p>蝦餅夾住醬汁彈親人</p><p>為了保存外面脆卜卜的感覺，中座的燒八爪魚丸檔就將兩粒燒好了的夾在香脆的蝦餅之中，入面再加脆米和淋上醬汁。雖然不是正宗做法，但正好彌補了燒八爪魚丸很快腍的先天不足，包保食到尾依然香脆。不過一啖咬落去時，醬汁會向兩邊飛射，我就試過射到隔籬個阿姐，好在沒有弄污她的外衣！<br> 長龍指數：●●●（5粒為最高）<br> 排隊需時：約10分鐘<br> 必食度：★★★★<br> 價錢：200日圓起</p><p>五光十色小食天堂</p><p>去大阪，必到五光十色大型霓虹光管廣告牌滿布的道頓堀搵食，開滿大大小小的小食店、麵檔、咖喱店等等。而且更加有很多特色小食，逐個試勻都夠飽呀。而眾多小食中又必食大阪特產燒八爪魚丸，當中款式之多，真是大開眼界，下次來千萬不要錯過。</p><p>熱到噴火特大八爪魚丸</p><p>不是開玩笑，我可是第一次見到拳頭咁大的燒八爪魚丸，這粒特大燒八爪魚丸的直徑足足有成8cm，一啖一粒？很難吧。別以為大大粒就得個樣，其實入面落足料，一粒就有4粒細的材料。個樣大大粒就夠gimmick，試一口，一咬，即時吐番出來，並非難食，而是太熱。師傅田中見到我的狼狽樣就笑，他說剛出爐的八爪魚丸要放涼至好食，因為大粒熱度比一般燒八爪魚丸高最少兩倍呀。<br> 長龍指數：●●（5粒為最高）<br> 排隊需時：約7分鐘<br> 必食度：★★★<br> 價錢：200日圓起</p><p>美津燒餅排足兩日</p><p>大阪另一樣出名小食燒餅亦不能錯過。要數最出名的，非美津莫屬。我足足花了兩晚時間才可以一試它的味道。點這最出名的山芋燒餅，果然味不虛傳，味道的確很好，粒粒山芋爽口，加上豚肉（即豬肉）燒到恰到好處，最重要是個燒汁，甜得來又帶點酸，醒胃之餘又將豚肉的味道帶出來，難怪是這裏的銷量No.1。<br> 長龍指數：●●●●●（5粒為最高）<br> 排隊需時：約45分鐘<br> 必食度：★★★★★<br> 價錢：1,500日圓起</p><p>杏仁雪糕好滋味</p><p>Dolphin原本是做蛋糕的，不過夏天到，日日都攝氏30幾度，無人有心機食蛋糕，於是就以自家用杏仁蛋糕來裝雪糕。脆皮杏仁蛋糕夠香而且熱熱的，咬落去又脆，雪糕又軟又滑，4重口感無得彈呀。</p><p>大熱牛仔衫</p><p>近年西部牛仔look在關西區大熱，一場來到必定掃一掃。Hazard賣的有八成都是手做牛仔貨品，由Mako、峰同大津3個人自家製造。今年最新推出的是粉紅色牛仔草帽，Mako：「大津是大師傅，專門製造各種出品，佢仲特登去美國學藝半年呢。」</p><p>掃Guide</p><p>1.赤鬼<br> 地址：中央區道頓崛1-6-9<br> 電話：（81）662110269<br> 2.中座燒墨魚丸<br> 地址：中央區道頓堀中座1/F<br> 3.門<br> 地址：中央區道頓崛1-10-7地下<br> 4.美津<br> 地址：中央區道頓堀1-4-15<br> 電話：（81）6-62126360<br> 5.Dolphin<br> 地址：中央區南船場3-12-3<br> 電話：（81）6-62445788<br> 6.Hazard<br> 地址：中央區南船場3-6-1<br> 電話：（81）6-49639950</p><p>出門handbook</p><p>簽證：持特區護照或BNO到日本均不用簽證。<br> 查詢：25221184（日本國總領事館）<br> 機票：日本航空直飛大阪，價錢$3,850起。<br> 查詢：34291278(日航天地)<br> 貨幣：100日圓約兌6.8港元<br> 語言：日語、少量英語<br> 時差：較香港快1小時<br> 電壓：110V，雙扁腳插座<br> 緊急聯絡電話：警察局110<br> 長途電話國家區碼：81<br> 旅遊查詢：www.jnto.go.jp</p><p>MyMemo<br>記得即日退稅</p><p>在大型百貨公司購物的話，就要憑即日發票即日退，過了就無得退，退稅最低消費為1萬日圓。</p><p>天氣預測</p><p>今日<br> 氣溫23-32℃<br> 濕度79％<br> 明日<br> 氣溫24-31℃<br> 濕度81％<br> 後日<br> 氣溫24-31℃<br> 濕度82％</p><p>3-5月：3月份可以賞櫻，5月又有中之島祭，春天多姿多采，是最佳旅遊時。<br> 6-8月：天氣比較熱，不過7月有大減價，去掃貨一流。<br> 9-11月：秋天御堂筋的銀杏樹變成金黃色，景色最靚最特別。<br> 12-2月：冬天又亁又凍，雖然落雪的機會不大，不過一樣凍入心。</p></body></html>