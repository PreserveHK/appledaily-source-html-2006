<html><header><meta charset="utf-8"><title>南非開普敦直擊：冰藍KRZR透心涼！</title></header><body><h1>南非開普敦直擊：冰藍KRZR透心涼！</h1><p>前兩日同大家介紹過南非當地名勝，又講過波經，今日終於要入正題！查實此行目的，就係為咗出席MOTOROLA嘅新機發布會，呢次總共公布咗包括KRZR及RIZR兩個系列新作。咁點解要選址開普敦？據官方講，由於近年南非嘅電訊業增長迅速，加上呢區具備濃厚藝術及獨特個性，所以極切合今次嘅主題。但有個好抵死嘅傳聞話，因為KRZR似藍鑽石咁令、咁閃，加埋罕見直身鏡面設計，好代表到南非咁話！總而言之眾說紛紜，不得而知。<br>記者、攝影：陳國輝</p><p>MO記發布全新2系列</p><p>話說回來，今次MO記發表咗2大系列新手機。KRZR及RIZR兩個全新系列當中，前者由石春機PBEL再混入RAZA經典元素進化而成，所以機身圓渾得嚟，仍保留卡片般嘅薄身設計；後者則屬於第一款滑蓋機，見慣V系摺機及L系直機，今次轉玩韓式推蓋，感覺又煥然一新！同場仲有兩款KRZRK1c，雖然分唇接近，但一款主攻大陸，另一主打美國，路線唔同，但訊息卻話畀大家知，RIZR擺明會入侵全球市場，重視程度相當高！</p><p>KRZR手感豐富</p><p>有玩家嫌近年MO記轉攻Design，留力唔谷分唇之後，搞到無乜賣點！其實只要用雙手去感受，就會Feel到好似PBELU6、V3i咁，唔止睇起嚟顏色多變，拎上手之後，更Feel到冷、暖、順滑、磨砂面通通有齊，手感勁豐富。至於KRZR首作K1，齋睇冰藍色鏡面機身，已甚有睇頭；再摸上手，正面原來採用金屬物料製成，感覺如亁冰般寒冷，機底則採用實用防跣手質地，可算抵銷番令面易引起嘅滑手問題，呢班Designer可謂想得周到。<br> 雖然功能非主打項目，但值得一提係，K1配置200萬像素之餘，機頭仲有一排喇叭孔裝飾，但真正喇叭位於機背，同時亦支援藍芽立體聲耳機，當正MusicPlayer咁用都唔錯，稍嫌麻煩係插卡唔就手，拆開底殼先換到，算係美中不足之處。</p><p>售價：$4,000以下<br> 推出日期：06下半年<br> <br> 查詢：MOTOROLA（25063888）</p><p>Profile</p><p>制式：GSM850/900/1800/1900<br> 體積：103×42×16mm　重量：103g<br> 通話時間：200-400分鐘　備用時間：200-350小時<br> 主要功能：200萬像素相機及8×變焦、立體聲藍芽、支援MicroSD記憶卡、EDGE傳輸技術、聯絡人資料同步</p><p>首席設計師：南非鑽石咁矜貴</p><p>去年一部V3，曾成為薄身機經典神話，今次遠赴南非，更有機會親睹呢位首席設計師JimWicks嘅風采！佢並無花費唇舌介紹KRAR有乜強項，只係好簡單咁話，KRZR融合咗上一代系列──PBEL和RAZR嘅特色，佢滙聚咗化妝品、玻璃、水晶，以及珠寶嘅貴氣，好重視形象！今次嚟到南非，唔通佢想話畀大家知，KRZR有如當地鑽石咁矜貴？</p><p>RIZR　單指推蓋</p><p>咪以為非看家本領就唔敢試，RIZR將成為MO記薄身系列之中第一款滑蓋機。講手感，佢跟K1截然不同，機面採用磨砂不反光設計，拎上手無咁冰冷之餘，仲唔易印上指紋；至於推蓋感覺更值一讚，屏幕之下特設推蓋位（Lens），只須用手指輕輕一動，其內置嘅彈弓裝置隨即令機身緩緩上移，小記連續試過幾次，用落都幾順，唔會有窒窒吓嘅感覺。分唇類似K1，歌影兼備，唯一唔同係機殼有紅、藍、黑3隻色，邊款靚啲就見仁見智喇！<br> <br> 規格：GSM四頻、推蓋設計、26萬色芒、200萬像素相機、MicroSD記憶卡、EDGE</p><p>售價：$4,000以下<br> 推出日期：06下半年</p><p>藍芽耳機好啱襯<br>H800大玩紋身</p><p>採用掛耳設計，特點在於外殼上印有唔同花紋圖案；而接聽嗰陣，則由傳統按鍵改為推掣，加埋新增EasyPair技術，令接駁手機速度更快。<br> <br> 規格：2.0版本、重17g、備用8日及通話6小時、滑趟接聽掣<br> 售價：未定<br> 推出日期：07年第1季</p><p>H601體貼輕巧</p><p>比H800更輕，通話時間更長。H601以簡單易用為主，採用傳統掛耳設計，機面上仲有一個接聽掣，一㩒即接聽來電，但整體欠突破。<br> <br> 規格：2.0版本、重16g、備用8日及通話8小時、彩色Led燈<br> 售價：未定<br> 推出日期：06年第4季</p><p>用家點睇？</p><p>發布會當日，MO記就邀請近百位來自全球唔同地方嘅記者到場採訪，究竟各地行家對呢幾部新作有乜睇法？即睇！</p><p>現場花絮</p><p>同場加映<br>K1c靚聲攻CDMA</p><p>齋睇外形，唔難估到佢就係K1變奏版本。K1c特別為CDMA而設，與GSM版唔同嘅係，佢備有輕觸式音樂鍵，輕按機面即可播放及揀歌，玩法較K1更過癮；同時，K1c提供銀、黑兩隻色，小記就覺得GSM嗰隻冰藍色型好多，總算打個和！但要留意，亞洲版K1c支援200萬像素相機，不過美版僅支援130萬像素，係有少少分別㗎！<br> <br> 規格：CDMA800/1X、輕觸音樂鍵、26萬色芒、130/200萬像素相機、MicroSD記憶卡</p><p>售價：未定<br> 推出日期：06下半年</p></body></html>