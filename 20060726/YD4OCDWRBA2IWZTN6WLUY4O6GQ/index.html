<html><header><meta charset="utf-8"><title>一味窩輪：等地鐵見18.6元買9044</title></header><body><h1>一味窩輪：等地鐵見18.6元買9044</h1><p>美日股市掂檔，港股高開，恒指升過191點後回吐，低收16583，進賬減半，升得103點。由上周一最低位15948，至昨日最高16671，7日累計升幅達723點，調一調整好應該。<br> 畀少少耐性，等個市再回吐啲，揀C輪買。<br> 地鐵C輪9044：地鐵（066）全日高低波幅22仙，收18.90元，爬高4仙。買賣差價由5仙改為2仙後，暫時跳動有少少濕滯，本來已經係牛皮股，變為更加牛皮。睇吓有冇機會等正股回落到18.60元，喺低位買C輪，對象係9044。<br> 9044喺12月初到期，輪價17仙，溢價5.7%，槓桿率11.1倍（有效6.9倍），引伸波幅30%。搵較長壽命嘅，則揀9385。<br> H指窩輪：H指喺幾隻重磅成份股擺上擺落影響下，波幅唔細，分分鐘5日之內，可以相差350點。諗吓炒波幅，以6500做下限，以6900做上限。跌到挨近6500嗰頭，揸H指C輪，博H指彈番上去。升到挨近6900，則揸H指P輪，博H指回頭。</p><p>數據靚嘅H指C輪，係4618。隻輪9月尾到期，輪價21.7仙，溢價2.5%，槓桿率9.4倍（有效7.1倍），引伸波幅33.9%。<br> 數據靚嘅H指P輪，係3690。隻輪10月杪夠鐘，輪價22仙，溢價3.4%，槓桿率9.9倍（有效6.1倍），引伸波幅31.9%。<br> H指未必一定會升到6900先至回頭，亦未必會跌到6500回頭，喺乜嘢位入市做嘢，臨場執生。<br> 章盛</p></body></html>