<html><header><meta charset="utf-8"><title>靠創意力挑摩記、hp　PDA加個蓋變電話</title></header><body><h1>靠創意力挑摩記、hp　PDA加個蓋變電話</h1><p>平時靚女Cody甚少用PDA手機，一味嫌牛龜咁大之餘，仲雙手並用，好麻煩！但最近摩記及Dopod就分別打入輕量級行列，「明」以好色及全透明天窗取勝，S300則變身摺機兼潮化，後生女睇見都冧！不過，台灣新牌子iDo亦唔執輸，頭炮S601就加入可拆式數字天窗，插上機頂即當普通手機用，夠晒創意，連Cody玩過都讚：「傾完之後唔會搞到成個芒係面油，正呀！」<br>記者：陳國輝<br>攝影：陳偉強<br>ImageGirl：Cody</p><p>似乎大家對iDo呢個名字非常陌生，但如果提到佢曾經為摩記以及hp代工生產過手機，可會叫你另眼相看？查實，iDo早就具備PDAPhone研發經驗，今次純粹只為自立品牌，想打入本港市場咁解！除咗頭炮S601，同時間佢仲公布咗2款手機，包括已奪得06Red-Dot設計大獎嘅Saturn，以及潮玩金屬外殼嘅S630。呢次S601準備推出黑、銀白雙色，其中銀白色更屬限量，只有200部落場，而售價仲比台灣平接近$800，聽落又幾吸引喎！</p><p>3秒鐘輕鬆解體</p><p>嫌個數字天窗阻手阻腳?唔緊要，拆走佢都唔使3秒，SoEasy！</p><p>Step1</p><p>先將面板揭開。</p><p>Step2</p><p>再輕微向上拉出。</p><p>Step3</p><p>解體咁就完成！</p><p>扮摩記單手㩒</p><p>玩手寫一直係PDAPhone強項，但連打個電話都要拆支筆出嚟用嘅話，咁都幾嘥時間！摩記算係天窗設計嘅鼻祖，直到A780，佢直情喺面板上加入數字掣，當普通手機咁玩，打電話不知方便幾多。今次S601有樣學樣，佢除咗喺面板上打開一隻天窗，更絕嘅係可即拆即裝，平時諗住當PDA用嘅話，就可以拆出嚟收起，完全唔阻碇！但要明白，呢塊數字面板功能有限，佢唔能夠操作Menu其他功能，獨沽一味純為打電話而設，至於間中睇日程或換鈴聲的話，依然要拎支Stylus代勞。</p><p>QRCode解碼上網</p><p>講到PDAPhone另一強項梗係上網！近期有網絡商玩噱頭，只要用影相手機拍低合作商公司Logo，即自動解碼成一條超連結，然後直接上到有關網頁，免除逐粒字輸入之苦！S601叫做將條橋扭一扭，佢採用𠵱家日、台都幾Hit嘅QRCode條碼技術，機內本身已安裝一套《QuickMarkViewer》軟件，只要用相機對準條碼方格拍攝，即自動解碼成文字格式，內容可包括網址、人名資料或電話號碼。當然，若配合S601嘅Wi-Fi功能，仲可以即刻上網㖭！試過用其QVGA芒睇網頁，雖然2.8"算尚標準，用PDA功能都算夠使，不過色澤略淡，太猛日頭就乜都睇唔到！</p><p>PROFILE</p><p>作業系統：WindowsMobile5.0<br> 處理器：FreescaleiMX21CPU350MHz<br> 記憶體：64MBSDRAM/128MBROM<br> 制式：GSM三頻<br> 體積：109×55×21.5mm<br> 重量：140g<br> 屏幕：2.8"26萬色TouchScreen<br> 通話時間：300分鐘<br> 備用時間：150小時<br> 主要功能：可拆式數字面板、Wi-Fi、藍芽立體聲、QuickMarkViewer、SmartX、支援miniSD記憶卡、紅外線<br> 查詢：聯訊科技（23919029）</p><p>同場加映　生力軍陸續有嚟！<br>Saturn鍵盤搭3G</p><p>通常只有經驗老到嘅大廠，先會推出3G制式PDAPhone，iDo新仔一名卻膽粗粗玩3G，而且內置埋橫趟式QWERTY鍵盤，夠晒破格。唔講唔知，Saturn未出街已先獲Red-Dot設計大獎，你話幾巴閉！<br> 規格：WCDMA/GSM、WM5.0系統、QWERTY鍵盤、miniSD</p><p>S630金屬殼增磅</p><p>當大家專注把PDAPhone逐步減磅之際，S630竟反其道而行，放棄傳統膠質物料，轉投設計出金屬感強烈嘅機殼，最大影響當然係重量增加，但勝在賣相掂，且機內已配Wi-Fi功能，男仔用啱啲！<br> 規格：GSM三頻、WM5.0系統、2.8"筆觸屏幕、Wi-Fi、miniSD</p></body></html>