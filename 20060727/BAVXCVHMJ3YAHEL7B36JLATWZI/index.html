<html><header><meta charset="utf-8"><title>中環在線：吳光正搞高科技平台</title></header><body><h1>中環在線：吳光正搞高科技平台</h1><p>又見到吳光正。上次見佢係喺葉劉淑儀個匯賢智庫成立記者會上，噚日就係貿易發展局請食飯。吳光正係貿發局主席，專登請傳媒食晏，講吓貿發局未來發展新方向。<br> 吳主席話，貿發局已經40歲，過去做貿易同服務業推廣做得好好，為香港製造咗好多好多就業機會。咁將來目標係開多一瓣──就係搞「高新科技」同創意產業，貿發局的使命係推廣香港作為科技貿易中心，而科技貿易會成為該局日後三頭馬車之一。佢哋成立咗一個「港深高科技聯盟諮詢委員會」，佢自己親自領導。上月又同深圳方面結盟，一齊搞。<br> 吳光正話自己唔係搞科技生意，所以最冇利益衝突；佢雖然唔多識科技，但又對香港行呢條路好有信心，話一定要當一件事嚟做，唔好當係「二奶」，有幾多就做幾多，要好似40年前推廣貿易咁盡力去推；「咪話唔得，唔得都要做，積極去做，唔好等啲人（做科技嗰啲）好似孤兒仔咁（無人理）……」主席咁積極，睇嚟貿發局班人有排忙喇。<br> 華華記得董先生當政時，都好積極搞高科技，所以有數碼港科學園。但自從煲呔上場，好耐冇唱呢支歌仔，大家都唔記得咗，直到葉太個匯賢智庫成立，建議政府「更積極投資參與高新科技研發、將香港發展為內地科研夥伴及知識產權交易平台」，先記番起高科技呢幾個字，點知隔幾日又聽到吳老闆同貿發局嘅新工作方針，果真係「英雄所見略同」？<br> 李華華<br> 讀者如有任何意見或報料，歡迎發送電郵至LiWaWa@AppleDaily.com。</p></body></html>