<html><header><meta charset="utf-8"><title>電腦街</title></header><body><h1>電腦街</h1><p>新U未到底板先蒲頭<br><br>今個星期Intel就會正式推出Core2Duo系列處理器，當然成為用家同店舖都期待嘅好貨，不過新U未到，支援嘅主機板已經擺晒喺場供用家挑選。最多用家會選用嘅P965板，幾間大廠如華碩、Gigabyte同Intel自己嘅P965都有貨，一般價錢由$1,250到$1,350左右，部份型號功能比較充實，價位可以去到$1,800，當中最平嘅反而係Intel塊DP965LT，有舖標價$999，不過Intel板功能一向都好「基本」，賣得平都唔出奇。<br>記者、攝影：許福合</p><p>留位放Core2Duo</p><p>Intel新處理器推出，當然係腦界嘅大事，不過今個星期見到有個奇怪現象，唔少舖原本放緊IntelCPU盒嘅位置都留空咗，只係放張價錢牌，唔通係留定位放新U盒？筆者查問之下，據知新U今個星期頭就有機會登場，不過時脈速度同水位就未收到消息，對新U有興趣不妨去行吓。</p><p>Plextor都要殺價</p><p>喺眾多DVD燒碟機之中，Plextor一向都係名牌子，尤其早期技術未成熟時，兼容度穩定性都比其他牌子高，擁有唔少Fans，而價位亦都企得好硬。不過隨住同行不斷降價，喺功能未見突出情況之下，連Plextor亦都要加入減價大軍，最新型號PX-750A就跌到$420左右，相信可留住唔少用家歡心。</p><p>7900GTX超筍價</p><p>一推出之時，就標到5、6千價位，將唔少用家嚇走嘅7900GTX終於回落，場中就見到WinFastPX7900GTXTDH，標價$3,300，與之前相比，跌咗1/3有多，對部份發燒級玩家，呢張卡備有512MB記憶體，行PCIExpress介面，亦都支援SLI及HDTV，相信會吸引番唔少用家。</p><p>售賣點：Centralfield（23870272）<br> 地址：深水埗高登電腦商場1樓10-16a號舖</p></body></html>