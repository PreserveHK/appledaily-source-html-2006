<html><header><meta charset="utf-8"><title>賣花女教嚐花</title></header><body><h1>賣花女教嚐花</h1><p>花開花落，隱隱然勾起人憂傷之情；點解靚嘢通常都係曇花一現？花店老闆娘Tiffanny：「喺花最燦爛時欣賞、可飽眼福；喺花落前摘花煮餸、可飽口福！開心傷心只是觀點與角度！」惜花人作「嚐」花人，落紅不是無情物，化作美饌更動人！<br>記者︰劉昱蘭　攝影︰陳盛臣<br>示範︰中環讀者Tiffanny<br>鳴謝︰TIFFANNYFLOWERS<br>（25263606）</p><p>薄荷花蝦仁　彈牙留香</p><p>價錢︰$30/4人<br> 需時︰20分鐘<br> 材料：蝦仁11/2磅、薄荷花4支、雙蒸酒1茶匙、胡椒粉少許、蜜糖3茶匙、橄欖油適量<br> 芡汁︰水2碗、喼汁/豉油/豆粉各2茶匙、麻油1茶匙、糖少許</p><p>1.炒蝦仁</p><p>蝦仁先解凍，然後以油起鑊，炒蝦仁約5分鐘，加胡椒粉及酒除雪味。</p><p>2.煮花芡</p><p>花枝加水煮8分鐘，隔渣後加入芡汁料再煮5分鐘至起泡，再放入拌勻少許糖的花略兜。</p><p>3.掃蜜糖</p><p>蝦仁加入芡汁後，掃上一層蜜糖，用焗爐焗1分鐘即可。　</p><p>薄荷花入饌秘技</p><p>以花煮菜已經夠怪！花莖硬邦邦都可以用嚟煮？Tiffanny解釋：「成朵花入口，軟綿綿入口即化，再加清香四溢齒頰留香嘅感覺，真係無任何食材可媲美；煮花莖！係要將薄荷花的香味逼晒出嚟，其實莖位的薄荷味遠比花的部份濃烈，想個芡汁花味突出啲，畀心機煮花莖啦！」</p><p>炸麝香<br>香甜鬆化</p><p>價錢︰$20/3人<br> 需時︰10分鐘<br> 材料：日本麝香花2支、粟粉1/3碗、葡萄糖粉及油適量</p><p>1.上粉</p><p>麝香花洗淨瀝亁，然後均勻地沾上粟粉。</p><p>2.落油鑊</p><p>將一鍋油加熱後，加入麝香花，炸至脹卜卜，即可放上鋪好葡萄糖粉的碟上。</p><p>貼士</p><p>麝香花極易燶，最好在油滾後，校細火先將花落鑊。</p><p>玫瑰肉片<br>肉鮮淡香</p><p>價錢︰$22/4人<br> 需時︰10分鐘<br> 材料：瘦肉1斤、食用玫瑰花亁15粒、玫瑰6朵、橄欖油適量<br> 調味︰雞粉1茶匙、老抽/豉油各1湯匙、生粉2茶匙、糖1茶匙、胡椒粉少許、水6湯匙</p><p>1.洗花</p><p>花洗淨（未全開的最好切開一半洗），玫瑰花亁浸水。</p><p>2.調味拌肉</p><p>將調味料與瘦肉拌勻，然後落油起鑊炒熟，備用。</p><p>3.煮花</p><p>花亁及鮮玫瑰落鑊加水，煮至腍身加入瘦肉略兜即可。</p><p>煮花菜似插花<br>TiffannyProfile</p><p>以花入饌，未嚐一口，香味已經相當誘人！睇見Tiffanny當正碟餸係「花泥」一樣，左插一枝花、右擺一塊葉，做到酒店式Setting；住家菜好多時大家只顧味道，色相、香味本來就係做菜基本功嘛！<br> 幾代經營花店的Tiffanny細訴兒時趣事，「細路仔時乜都擺落口，長大後開花店好自然就擺花入口！」到今日自己成為花店主事者，成間舖咁多花任佢舞，完全可以肆意選花入饌！</p><p>必選橄欖油</p><p>「食花同襯花束都係一樣咁好玩，淡味如玫瑰、茉莉，最正係新鮮原味放入口嗒！茴香等濃味花，香料味重如八角，適合與魚包錫紙放焗爐煮；熟後打開錫紙，全屋茴香香氣，未食心情都已經靚晒！」另外Tiffanny仲提醒大家，煮花食最重要係選油，芥花籽油、花生油味太重，只有橄欖油先可以煮出花的清純香味！</p></body></html>