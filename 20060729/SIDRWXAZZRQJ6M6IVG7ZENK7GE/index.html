<html><header><meta charset="utf-8"><title>好舞功：翻煲《情逢敵手》Breakkk　回歸80s舞舞舞</title></header><body><h1>好舞功：翻煲《情逢敵手》Breakkk　回歸80s舞舞舞</h1><p>潮流玩意日日新鮮、秒秒變，滑水、滑浪、打機、卡拉OK……要玩都玩唔完，想數都數唔晒。偏偏就有人追番轉頭，玩嘅係80年代嘅單車、跳嘅係80年代嘅BreakDance，佢哋異口同聲話：「呢個係兒時嘅夢，呢份係70年代人嘅情意結。」而當中的街頭舞者更加係因為睇過呢排翻叮的甄子丹舊作《情逢敵手》，而走去學舞。唔係70年代出世嘅你又明唔明呢？<br>記者：許維雅<br>攝影：黃子偉、林栢鈞</p><p>一套甄子丹喺85年主演嘅《情逢敵手》，由袁和平出品，因睇中功夫片大受歡迎，於是將當年潮流舞蹈BreakDance融入功夫之中。戲中甄子丹跳BreakDance由頭跳到落尾，更用80年代興極一時嘅BMX大玩花式，用花式單車打網球將對手打低。</p><p>重拾兒時BreakDance夢</p><p>SRCrew算係BreakDance熱潮停頓一段時間後，最早成立嘅BreakDance舞蹈組織，問到點解會揀BreakDance跳，SRCrew策劃人Jimmy就話：「細個嗰陣睇過甄子丹主演嘅《情逢敵手》，覺得佢跳BreakDance好型，細個嗰陣無機會學，到大個就買番好多外國嘅BreakDance帶嚟睇，愈跳就愈鍾意。」呢兩年為咗想更多人學番BreakDance，佢哋堅持每個月一次嘅街頭RoadShow，收嘅學生愈嚟愈多。其實現在迷戀BreakDance嘅人大部份都係70年代出世，佢哋都因為細個嗰陣（即80年代）被BreakDance熱潮所感染，呢一刻追番都係為咗細個時學唔到嘅心願，堅持重拾番兒時嘅夢。</p><p>久違了的BreakDance</p><p>BreakDance以前叫霹靂舞，80年代風靡全世界，可惜香港最早一班跳BreakDance嘅人已經喺BreakDance熱潮過後為生活為工作而一一引退。隨後興起嘅就係HipHop、Jazz等，Jimmy話：「雖然𠵱家好多人跳HipHop，但其實HipHop有好多舞步技巧都係由BreakDance入面抽取或者引申出嚟，BreakDance比起HipHop少好多Step，比較可以按自己意願表達自己，呢個亦係我哋鍾意BreakDance嘅最大原因。」</p><p>絕技1：PowerMove</p><p>SRCrew成員阿健（19歲），學跳BreakDance2年，最欣賞嘅BreakDanceDancer係Junior，鍾意BreakDance難度高、有挑戰性。</p><p>絕技2：AirFreeze</p><p>SRCrew成員阿Ray（25歲），學跳BreakDance8年，最欣賞嘅BreakDanceDancer係自己，鍾意BreakDance因為活動性好大，令人身體都變得靈活。</p><p>絕技3：HeadSet</p><p>SRCrew成員阿得（20歲），學跳BreakDance5年，最欣賞嘅BreakDanceDancer係Crubs，鍾意BreakDance因為阿哥影響，覺得從跳舞可以表現自己，好有滿足感。</p><p>街頭大叫「勁」</p><p>BreakDance班<br> 九龍區：逢周日9:00pm-10:00pm，九龍公園體育館<br> 新界區：逢周六9:00pm-10:00pm，屯門大興體育館<br> 查詢：64446985<br> 網址：www.srcrew.org</p><p>80年代BMX軍團</p><p>追尋80年代嘅玩意又豈止BreakDance呢一群？70年代出世嘅都唔會唔識BMX，玩開花式單車嘅老Jim（前LMF成員）最近就組隊揸80年代嘅舊車遊車河，由大埔玩到去沙田。近年有不少人都為咗尋回細個擁有唔到嘅BMX單車，買番一架原汁原味嘅返屋企收藏，據老Jim講：「𠵱家大部份搵到錢嘅都係30幾歲嗰班人，佢哋都係70年代出世，細個嘅時間最興就係BMX，以前冇錢買，𠵱家就會想辦法買番。嚟我舖頭搵80年代單車配件嘅人都十分豪爽，搵到啱嘅，價都唔講，『幾多錢呀？$5,000？就$5,000啦！』所以我哋嘅80年代舊車團都愈嚟愈多人參加。」</p><p>80年代單車珍藏</p><p>老Jim覺得自己架80年代單車係無價，因為佢用咗好耐時間、去世界各地搵番一件件零件逐樣逐樣嵌番出嚟，完全出於一種對80年代嘅情意結。</p><p>《E.T》戲中同款單車，eBay價過萬，係老Jim朋友珍藏，但最搞笑係原本係隔籬屋太太攞嚟買餸用嘅，佢用架$1,000新車同人哋換咗，真係抵晒！</p><p>80年代比較正宗嘅花式單車，87年出嘅FreeStyle款式，喺eBay買都要接近成萬蚊。</p><p>DJBMX<br> 地址：油麻地德昌街20號地下<br> 查詢：35792920<br> 網址：www.djbmx.com</p></body></html>