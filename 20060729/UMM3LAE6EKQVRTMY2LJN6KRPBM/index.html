<html><header><meta charset="utf-8"><title>玩物有志：《魔盜王》未上畫已勁掃</title></header><body><h1>玩物有志：《魔盜王》未上畫已勁掃</h1><p>2003年係廸士尼近年最值得紀念之年份，因為廸士尼重金打造《魔盜王》比預期更受歡迎，全球票房勁收6億5千萬美金，打破廸士尼電影有史以來的最高票房紀錄。呢一着大出廸士尼意料之外，當年玩具界對於《魔盜王》系列可以話完全陌生，廸士尼推出官方認可玩具少之又少；今個暑假《加勒比海盜：決戰魔盜王》再度登陸，為玩具界帶來充足彈藥，同粉絲荷包決一死戰！<br>記者：羅灝汶<br>攝影：陳盛臣、何家亮</p><p>一個禮拜去貨8成</p><p>喺玩具界出名手工超卓嘅Medicom，今年就為魔盜王──積克船長推出咗12吋RealActionFigure，而且更將積克船長歸納於RealActionHeroesLine入面，可以睇得出玩具商對積克船長有幾重視。據Medicom官方透露，未來更加會推出1:6版本積克船長，相信會比現有的更加細緻，當然價錢就會Double上！<br> 其實今年Medicom推出幪面超人、電腦奇俠等12吋RealActionFigure，已經令到Fans們非常滿意，個個「英雄」都一早預購額滿。好彩今次魔盜王──積克船長市面尚有現貨，而且價格維持於$980左右，手工方面絕對係同類產品中質素最高嘅。ToyHunters表示：「上星期積克船長推出不夠7日，已經賣咗8成，走勢非常強勁。下星期電影開畫，一定會有更多Fans搶購。」</p><p>瘋狂Fan屎自製Figure</p><p>究竟點先算係《魔盜王》Fans？首先，由03年《魔盜王－決戰鬼盜船》算起，你一定要看過不下40次；第二，公開考試英文作文都要記掛着積克船長，仲要用佢做寫作題材！第三，你屋企起碼要有100件不同的《魔盜王》系列產品。如果你自問達到以上條件，恭喜你，已經成為《魔盜王》終極Fans！上星期記者認識了一位19歲可愛女生Winsome，絕對係終極級《魔盜王》Fans，佢因為銀彈短缺，放棄了上述$980的積克船長Figure，竟然癲到自己用$150自製積克船長！由搵料到車布，全部人手打造，相似度更加有90%！究竟點解咁鍾意魔盜王？一臉甜絲絲笑容嘅Winsome就話：「全因為JohnnyDepp。」</p><p>收藏品晒冷</p><p>其他系列</p><p>今次《魔盜王》系列玩具真係多到暈！除咗日本Medicom外，美國玩具廠NECA推出的一系列模型都好受玩家歡迎，已經有3個Series推出市面：其中Series2的Figure市面比較難搵；最受Fans追捧都係Series1，當中更有積克船長微笑特別版。NECA手工尚算不俗，配件亦好足，只係上色比較生硬！</p><p>（a）ToyHunters（23884677）<br> 旺角兆萬中心2樓216-218室<br> <br> （b）ComixBox2+（23170391）<br> 尖沙嘴漆咸道南79號中國五礦大廈地庫5號<br> <br> （c）玩具反斗城（29916222）<br> <br> （d）會展動漫節會場c40（28811235）</p></body></html>