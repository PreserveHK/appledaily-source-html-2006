<html><header><meta charset="utf-8"><title>一味窩輪：中芯輪9677博唔過</title></header><body><h1>一味窩輪：中芯輪9677博唔過</h1><p>恒指波幅116點，最多升過119點，有回吐，埋單進賬38點。<br> 中芯C輪9677：中芯（981）今年第2季有錢賺，雖然只得224萬美元，總算係少少好消息，股價上過1.07元，升4仙，埋單則已係爬高1格，收1.04元。<br> 中芯爬高1格，就已經令C輪9677打入龍虎榜第5位，收2.4仙，升幅33%。唔係亁炒，有483球易手，金額近千三萬。隻輪11月初夠鐘，溢價15.8%，槓桿率43.3倍（有效11.2倍），引伸波幅30%。正股04年3月以每股2.69元招股，成日唔賺錢，股價跌去嗰橛大過剩番嗰橛，早已傷透股東仔感情。揸C輪當然燒得仲傷，9677同去年10月上市最高價比較，散咗92%。𠵱家，1毫子可以買4份幾，賭得未？揸呢隻輪，好快發覺買牆紙唔使四圍搵。</p><p>日經C輪9934：日經指數彈升163點，日經指數C輪9934升15%，有兩隻冷門啲嘅C輪升得多過佢。<br> 賭日股好番，9934係絕對正路之選。隻輪9月初夠鐘，輪價16.3仙，溢價1.7%，槓桿率25.4倍（有效16.4倍），引伸波幅20.1%。數據OK，贏輸睇眼光，心甘命抵，唔會話指數升隻輪唔升。日股浮上浮落，忽然散三二百點之時，博反彈，吼9934。<br> 日經P輪2129：如睇淡日股，則買日經指數P輪2129。12月初到期，輪價18.9仙，溢價6.8%，槓桿率21.9倍（有效8.9倍），引伸波幅23.8%。隻輪稍貴，做嘢記得速戰速決。<br> 章盛</p></body></html>