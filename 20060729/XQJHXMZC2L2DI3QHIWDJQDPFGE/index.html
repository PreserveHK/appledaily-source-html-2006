<html><header><meta charset="utf-8"><title>新腦勢：廠機、黃金嘜力撐　雙胞處理器快4成</title></header><body><h1>新腦勢：廠機、黃金嘜力撐　雙胞處理器快4成</h1><p>等了一年，Intel新處理器Core2Duo終於正式曝光，兩款新CPU均繼承上代PentiumD咁採用雙核心設計，效能提升4成兼夾更慳電，仲高姿態話支援新一代《WindowsVista》！有新處理器即係有新商機，唔單止名牌大廠「出機」力撐，連黃金嘜都有幾款出名牌子蒲頭，齊齊趕搭「Wintel」順風車。記者：許福合　攝影：陳偉強　ImageGirl：Fion</p><p>距離上一代PentiumD推出時間只有一年，Intel又再發布新處理器，同樣成為腦界大事，從腦場人人等新處理器落場情況，就可以知道用家有幾期待！發布會當日當然人頭湧湧，介紹新處理器同時，更即場做咗唔少測試Demo，同場更Show咗6部Core2Duo系列電腦！</p><p>內置4MB破盡紀錄</p><p>Intel由1993年就用「Pentium」作為處理器名字，無論之後嘅Ⅱ、Ⅲ到近期嘅PentiumD都一樣，而今次轉用新名字Core2Duo，可以知道核心經過重大革新，以往NetBrust架構，更勁型號同時亦代表咗用電及熱量更高，新處理器新架構，採用最先進65nm制程製造，內裏更精密複雜嘅同時，卻能將用電量降低40%，Desktop慳電之餘，對Notebook用家嚟講更係意義重大。<br> 新處理器將分為大眾化Core2Duo及最高檔Core2Extreme，外頻使用1,066MHz，而L2快取記憶高達4MB，比過往1至2MB跨進一大步！支援EM64T，即係話嚟緊嘅《WindowsVista》可全面兼容，而核心時脈速度最低為1.66GHz，最高型號更可達2.93GHz。<br> Core2可配合945、975X、965底板晶片組使用，就算Notebook亦可直接「換腦」，過程不用5分鐘即完成，升級簡單兼免除大換血之苦。</p><p>查詢：Intel官方網（www.intel.com/apac/core2duo/）</p><p>3D遊戲難佢唔倒</p><p>從Intel數據提到，新嘅Core2Duo相對於之前PentiumD，整體表現快咗40%，不過數字歸數字，當然實際用過先知有幾勁。即場就將Core2Duo同PentiumD作一個比較，首先使用《CineBench》測試，當Core2Duo完成時，PentiumD只係出到一小半圖，速度快咗達1倍！而《3Dmark05》上，只需3分21秒左右就完成測試，更可以話係飛毛腿，更勁嘅結果出現喺《SYSmark2004SE》上，係首個處理器可以喺預設速度上突破400分大關。就算以現場Demo機中，試玩要求運算能力極高嘅《Battlefield》，可以見到全程都好暢順，尤其當出現大量敵人一擁而上時，更唔覺窒畫面，好多記者都話玩得爽。</p><p>廠商齊Show新機</p><p>今次現場示範電腦之中，分別有用上Core2Duo及Core2Extreme，其中分為3部名牌套裝機同3部黃金嘜機，雖然運作上完全無問題，不過由於6部機均係純屬「示範」，最後賣街嘅型號同規格都唔可以作準，只供各位參考。</p><p>套裝機類<br>3GB記憶體</p><p>Dell新機外形同賣緊嘅型號差唔多，使用Core2ExtremeX6800（2.93GHz），再配合高達3GB記憶體及GF7900GS顯示卡，完全係發燒友級數。<br> 規格：Core2ExtremeX6800（2.93GHz）、3GB記憶體、100GB硬碟、GF7900GS、DVD±RW</p><p>印DVD碟面</p><p>HP新機規格上較大眾化，選用入門級Core2DuoE6400（2.13GHz），配2GB記憶體，論規格較抵玩，仲有自家嘅印碟面燒碟機。<br> 規格：Core2DuoE6400（2.13GHz）、2GB記憶體、100GB硬碟、GF7600GS、DVD±RW</p><p>內置顯示卡</p><p>NEC部機採用內置顯示卡嘅965Express，喺Core2Duo支援下，睇到遊戲畫面都有水準。<br> 規格：Core2DuoE6700（2.66GHz）、512MB記憶體、60GB硬碟、965Express、DVD-RAM</p><p>黃金嘜類<br>大胃王300GB硬碟</p><p>Centralfield砌機夠晒出名，呢部黃金嘜用上Core2DuoE6700（2.66GHz），配2GB記憶體，規格都唔算差，硬碟更高達300GB。<br> 規格：Core2DuoE6700（2.66GHz）、2GB記憶體、300GB硬碟、GF7600GT、DVD±RW</p><p>硬件配搭中規中矩</p><p>2theMAX砌機同樣使用內置顯示卡965Express，處理器使用Core2DuoE6700（2.66GHz）配1GB記憶體。<br> 規格：Core2DuoE6700（2.66GHz）、1GB記憶體、80GB硬碟、DVD-RAM</p><p>豪裝ATIX1600</p><p>唯一使用ATI顯示卡電腦，其他硬件規格亦夠豪，晒實力之作。<br> 規格：Core2ExtremeX6800（2.93GHz）、1.5GB記憶體、160GB硬碟、ATIX1600</p></body></html>