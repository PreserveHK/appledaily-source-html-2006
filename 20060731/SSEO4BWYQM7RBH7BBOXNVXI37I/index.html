<html><header><meta charset="utf-8"><title>美女櫥房：加啲Sporty拼貼民族Look</title></header><body><h1>美女櫥房：加啲Sporty拼貼民族Look</h1><p>民族服裝仿似一個不死嘅潮流，永遠都長賣長有。只可惜喜好人士通常都係少數嘅一群，鍾意嘅就一世追隨，唔鍾意嘅就覺得一身土味，所以賣民族衫嘅店舖存在，但不多。其實對民族衫有興趣嘅女生唔係冇，但好多都怕一着就要TotalLook，感覺太過強烈。想將民族衫融入Fashion之內淡化民族感覺一啲都唔難，今次就搵嚟本地品牌Ohyou！設計師阿Yan教路，睇吓點着民族衫先可以着得好Fashion？<br>記者：許維雅<br>攝影：伍慶泉<br>Model：Bowie@PureModels<br>場地提供：Oldies（25758775）</p><p>民族裙襯法</p><p>一般連身民族裙其實就咁着已經可以，再加牛仔褲就怕太熱，可以襯波鞋同一啲誇張款式嘅圓形或者圈圈耳環，減低民族裙太強嘅民族味道。<br> <br> 民族珠片百褶連身裙$318/a<br> 白色高筒粉紅色Converse$259/h<br> 青檸耳環$230/k</p><p>襯半截民族裙可以配上運動型嘅顏色背心，最好揀白色、黃色呢類醒神啲嘅顏色。帶埋Cap帽、着埋波鞋，咁撞法可以帶出另一種Style。<br> <br> 白色VonDutch背心$299/f<br> 啡色民族半截裙$498/a<br> 粉紅色adidasCap帽$290/g<br> 粉紅色Converse$239/h</p><p>民族背心襯法</p><p>深藍色民族背心最容易襯嘅當然係牛仔褲、高踭鞋，若嫌太過簡單想形象突出啲，可以戴一啲誇張款式嘅頸鏈。<br> <br> 深藍色民族背心$180/a<br> 紅黃色珠鏈$190/k<br> 深藍色貼腳牛仔褲$380/f</p><p>民族背心最簡單嘅着法係襯牛仔褲或者牛仔裙，但呢件背心個民族圖案集中喺心口位置，不妨戴頂黑色帽誇張頭部嘅視線，或者髮型要誇張啲，分散只集中心口焦點嘅視線。<br> <br> 白色民族掛頸背心$168/b<br> 淺藍色牛仔短裙$180/d<br> 黑色藤帽$360/g</p><p>民族衫襯法</p><p>呢類型有一定長度嘅民族雪紡Top，襯上Bikini去沙灘，一樣可以好好睇，型到爆，再唔係下身加番牛仔褲或裙出街都仲得。<br> <br> RIPCURL紅色BikiniSet$560/e<br> 綠色民族DeepVTop$80/a<br> 粉紅色Converse$239/h<br> 手鈪每隻$150/k</p><p>白色Top上係粉藍色繡花圖案，下身配襯一啲淺色麻質四個骨褲，感覺自然舒服，想增加民族味道，戴一些新潮設計嘅民族頸鏈都可以令形象更突出。<br> <br> 白色民族公主袖Top$298/b<br> 米色麻質四個骨褲$520（半價）/c<br> Ohyou！蝴蝶頸鏈$190/k</p><p>注入運動元素</p><p>本地品牌Ohyou！設計師阿Yan，自己本身都好鍾意着民族款式嘅衫同飾物，佢特別喜歡到世界各地搜羅一啲富民族色彩嘅精品，再將精品改頭換面、加啲減啲而變成獨特嘅設計。問到阿Yan點可以襯民族衫而仍然保留Fashion嘅感覺，唔使下下TotalLook欠新鮮感，阿Yan有佢獨特嘅見解：「民族衫啲顏色通常都係EarthTone，或者係大自然嘅顏色，多年嚟都冇變過，欠缺新意。想融入潮流又有新鮮感，我覺得應該可以加入一啲Sporty嘅元素入去，大膽啲更可以試吓撞一啲螢光嘅顏色，感覺會Sharp好多。咁襯法就好Collage，將一啲唔同種類嘅嘢拼埋一齊，感覺好特別，分分鐘有意想不到嘅效果。尤其係夏天，更應該搵啲鮮艷嘅顏色配襯，成個人望落去都會精神啲。」</p><p>店舖查詢</p><p>a/古飾古鄉（27558199）銅鑼灣謝斐道527-539號總統商場地下3號舖<br> b/隔籬鄰舍（35202922）銅鑼灣富明街1-5號寶富大廈1樓J<br> c/initial（24421433）銅鑼灣謝斐道530號地舖<br> d/Oldies（25758775）銅鑼灣耀華街28號1樓<br> e/X-game（28084554）銅鑼灣白沙道16號1樓<br> f/vivacity（28823799）銅鑼灣地帶2樓213號舖<br> g/ER（31130608）銅鑼灣地帶1樓145號舖<br> h/EDEN（28908815）銅鑼灣地帶1樓137-139號舖<br> k/Ohyou！（92288983）www.wing-yan.com</p></body></html>