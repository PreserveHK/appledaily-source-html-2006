<html><header><meta charset="utf-8"><title>星級推介　YoYo撐人參飯：一啲都唔苦！</title></header><body><h1>星級推介　YoYo撐人參飯：一啲都唔苦！</h1><p>靚女YoYo嗜吃韓國菜，韓國酒？Sorry，第一次飲，皆因隻隻韓國酒酒精都至少超過10度，嗆喉，她喝不起。但說到大大鍋的人參飯，她一個人可以掃大半鍋落肚，吃飽還說：「唔理喇，Keepfit嘅嘢遲啲先算喇，因為人參飯實在好好味，一啲都唔苦。」<br>記者︰方綺君<br>攝影︰林栢鈞</p><p>真露酒精含量高</p><p>中國有米酒，二鍋頭、日本有Sake、法國有紅酒，數韓國國酒則非真露莫屬。真露是韓國銷量第一品牌，「韓雅林」負責人金小姐說︰「做過統計，韓國人每人每年飲到一支半（540ml）真露，銷量好勁㗎。」可惜嗜吃韓國菜的YoYo原來不嚐酒︰「我唔飲酒㗎，教你點食韓國菜就得。」也難怪，其實不止20%酒精含量的真露，清河、百歲酒和農民酒酒精含量也超過10%，足足是啤酒的3倍，她面有難色說︰「不過每隻試少少都唔怕嘅。」</p><p>飲酒治喉嚨痛</p><p>皺着眉，舉着杯，YoYo如雞仔般啄了一小啖真露落肚︰「細細一啖都好勁呀。」還是攝影哥哥勇敢，一口吞了一大啖，他說︰「入口嘅感覺似用漱口水啷口，好辣！不過落到喉又幾舒服喎。」這當然，酒精有殺菌作用，喉嚨痛飲少少都有效，何況真露用竹炭過濾特別清純，Out都要說，大長今都有教大家竹炭可以去味去毒素啦！到試酒精濃度較低的農民酒，YoYo依然面青青︰「最易入口係呢隻，未見過有渣嘅酒，飲落有少少飽肚感覺，唔怪得農民咁鍾意飲。」金小姐解釋︰「無論以前定𠵱家，韓國人都可以一面飲農民酒，一面歎香葱餅過一個下午，梗係易入口喇。」</p><p>YoYo教路<br>用銀筷子</p><p>源自韓國古時宮廷習俗，因銀器食具可防中毒，演變到現在用銀器食具是身份象徵。</p><p>用碗飲酒</p><p>無論飲真露、百歲酒還是清河，韓國人都會用特定的杯子，飲農民酒一定要用大碗。</p><p>包生菜</p><p>這吃法雖由越南發明，但韓國人一樣會用生菜包着肉塊和韓式麵豉醬，一併放入口。</p><p>舀夠就算</p><p>香港人慣食碟頭飯，韓國人吃人參飯不會大鍋大鍋獨吃，吃幾多就舀幾多絕不貪心。</p><p>1.人參營養飯$150</p><p>開蓋飄出香濃人參味，入口質感似薯仔，卻難得地沒苦味。吃前先拌勻特製醬汁，細吃的YoYo一個人也吃到大半鍋飯。</p><p>2.超級牛肋骨2件$220</p><p>新西蘭上等牛肋骨，用紅酒和果汁醃過，煎熟後肉質軟腍，沒渣嫩滑。包成生菜包，香口肉汁配清新蔬菜，口感豐富。</p><p>3.牛肉刺身配香梨$120</p><p>	鮮紅色牛肉刺身是韓國人至愛，YoYo說：「雪梨多汁好味，牛肉刺身我本身麻麻，不過入口好滑，我都忍唔住食多件。」</p><p>4.五花豬腩肉$98</p><p>韓國女生可以每人吃一碟五花豬腩肉，燒好的豬腩肉，最好配韓式生菜麵豉醬（$60），包成生菜包放入口，可減少油膩感。</p><p>5.香辣海鮮鍋$350</p><p>別給紅彤彤的樣子嚇怕，其實辣度剛好，湯底用龍蝦頭煮幾小時，夠濃。一鍋有齊青口、八爪魚、蝦、蟹等海鮮，算抵食了。</p><p>6.海鮮香葱餅　大$98，細$58</p><p>	似吃Pizza，一口就吃到海鮮和香葱，熱辣辣吃至惹味。</p><p>唔怕醉就飲</p><p>農民酒（$100）：農民酒是韓國歷史最悠久的酒，將蒸透之大米再發酵，口感似米漿，以前韓國農民最喜歡飲，因為有渣有飽肚感覺。</p><p>清河（$70）：用上等大米以13℃低溫釀製，口味清新有點似Sake，能帶出食物鮮味，配牛肉刺身味道最夾。</p><p>百歲酒（$100）：用生米發酵，再加10多種中藥材及人參釀造，有點似中國補酒，宜配人參飯，女士飲有補身作用。</p><p>真露（$70）：韓國銷量第一，經竹炭過濾是隻百配酒，配任何韓國料理都合適，不過有20%酒精，入口很辣。</p><p>搵食攻略</p><p>韓雅林（28777797）<br> 地址︰銅鑼灣尼詩道489號銅鑼灣廣場一期6樓<br> 營業時間︰星期一至日12:00nn-12:00mn<br> 座位︰200個　交通︰銅鑼灣地鐵站B或C出口<br> 最好賣︰超級牛肋骨、各式石頭鍋飯</p></body></html>