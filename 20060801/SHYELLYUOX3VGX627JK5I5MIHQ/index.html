<html><header><meta charset="utf-8"><title>柯大班唔學王老虎</title></header><body><h1>柯大班唔學王老虎</h1><p>相比起阿媽滙豐，同樣喺噚日公布中期業績嘅阿仔恒生，感覺就親切好多。點解咁講，除咗清一色由本地薑主持大局，用晒廣東話之外，仲有專人斟茶遞水，又有點心供應，就連柯清輝都開口話：「我哋今次用咗全新嘅背景板，係咪親切好多呢？」<br> 呢兩日有銀行從業員話，七天工作會影響終身幸福同家庭，柯大俠點都要解吓畫。佢話，要先計成本，考慮同事反應，又要睇吓係咪有實際需要，先可以決定幾多日工作，又話同啲員工溝通得好好，唔少做前線銷售嘅，都不知幾想周末開工，所以就算真係七天工作，員工嘅抗拒都唔會太大。<br> 講完對內，又講吓對外收購，柯大班笑笑口話，佢哋積極揀對象，但唔可以好似年晚煎堆，人有我有，唔可以揀得太急；就算真係有對象，都會喺友好情況下談婚論嫁，絕對唔會王老虎搶親！</p></body></html>