<html><header><meta charset="utf-8"><title>關你車事：急煞　電腦停車　Air-bag安全帶自動準備</title></header><body><h1>關你車事：急煞　電腦停車　Air-bag安全帶自動準備</h1><p>女人愛整容，Teddy係其中一個，但佢係愛整過容嘅平治FaceliftE280，據知廠方用咗成千萬港元去改良兼整容，所以一知道到咗香港，即刻要去試車。新車內在美一樣咁了得，仲有埋最先進煞車系統，講得咁「靚仔」又勁抽，我都好想睇睇呢位「整容E仔」又幾有魅力。<br>記者：黃婉冰<br>攝影：林栢鈞<br>Model：Teddy</p><p>鑑賞完車身，Teddy問車價，我話62萬，佢擘大口話貴，唉，小姐，你真係食米唔知價，新車唔係齋玩變臉，仲加裝咗好多安全設備，好似PRE-SAFE、Adaptivebrake系統，前者作用係當遇到架車急煞時，安全帶、安全氣袋會自動做定準備Standby，將乘客受傷的機會減到最低。Adaptivebrake就可以喺司機突然緊急煞車情況下，即刻同BreakAssist合作作出Fullpower制動，將架車煞停。唔數其他，淨係呢2個咁有「安全感」嘅高科技設備，都已經令人心服口服。</p><p>車頭整容玩YoungLook</p><p>Teddy到目前為止依然屬「無牌、無車」階層，但講到車，佢一樣講得兩嘴，第一次帶佢見架新E280，唔使3分鐘，佢已經有以下結論：「架車個車頭唔同咗喎，個鬼面罩外形同線條比以前新款啲、圓渾啲，佢盞頭燈上半截加咗電鍍裝飾，加2盞霧燈同2間式電鍍燈罩，成個車頭好似比以前Slim，個款Young咗啲，無以前咁平實，但我覺得又未至於係好老成，就算揸出街都唔怕俾人覺得你揸住架『老餅車』，我覺得佢幾大方得體呀。」好嘢喎，改得咁Detail都俾你一眼睇得出，佩服佩服!</p><p>7前速Sport模式夠用有餘</p><p>知道Teddy無車牌，我做其司機一試其V6引擎有幾掂。先問Teddy坐感如何，「後面空間好充裕，車廂好靜，有埋2個天窗，啱晒我，有開揚感，前座不俗，皮椅有電腦記憶系統，調校按鈕全部喺車門度，好方便；行李箱大到可以放2個Golf袋都得。」開車試走一轉，起步感覺已不錯，以其車形來說，起步扭力算充沛，見到個7G-Tronic半自動波箱，手癮又起，講真，行鬧市真係好難試盡7個波，最盡用到5波，每次轉波反應夠快夠順，再試埋個Sport模式，力量更加充沛，雖然處於Sport狀態下，但每個彎位仍能平穩過渡，一切盡在我操控之下，以香港人多車多路面嘅規限下，7個波加埋Sport模式真係夠用有餘。</p><p>BenzE280AvantgardeFacelift<br>Specifications</p><p>引擎：2,997c.c.V6<br> 馬力：231ps/6,000rpm<br> 扭力：300Nm/2,400-5,000rpm<br> 傳動：7G-Tronic半自動波<br> 汽車提供：仁孚行（28957339）</p></body></html>