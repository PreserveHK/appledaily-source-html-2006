<html><header><meta charset="utf-8"><title>王一鳴幽省長一默</title></header><body><h1>王一鳴幽省長一默</h1><p>國家發展和改革委員會宏觀經濟研究院副院長王一鳴，噚日應香港總商會之邀，來港出席午餐會，講吓中國宏觀經濟形勢，話題當然離唔開近期中國經濟過熱情況。主持人問佢，最近山西省省長于幼軍話，當地最大問題係經濟從未熱過。王一鳴好幽默，笑言個個省長都係咁講。<br> 王院長此言非虛，例如沿海經濟發達嘅城市廈門，早前市長張昌平來港時就同華華講，廈門要大力投資發展當地嘅落後地區，所以唔可以批評佢哋投資過度。<br> 王院長又提到，中央訂下「十一．五」規劃，將國家能源耗量降低20%，首年目標先降4%，仲同各省省長簽訂承諾協議書，各省都要揹一個減能配額，做得好有獎，做唔到就要罰！都好似我哋嘅問責制。</p></body></html>