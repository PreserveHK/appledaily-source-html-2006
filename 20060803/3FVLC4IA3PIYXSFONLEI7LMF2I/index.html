<html><header><meta charset="utf-8"><title>事後賴賬冇得追　書面訂立最穩陣<br>樓市特攻隊：代理口頭回贈樓價信唔過</title></header><body><h1>事後賴賬冇得追　書面訂立最穩陣<br>樓市特攻隊：代理口頭回贈樓價信唔過</h1><p>物業代理為求開單爭生意，經常要扭盡六壬，尤其替發展商促銷新盤時，個別代理行甚至寧願「賺少啲」都要搶客。陳小姐早前透過美聯物業（1200）購入荃灣萬景峯，她說代理當時以現金回贈作招徠，可是物業成交後，有人卻「側側膊」唔認數，令她一場歡喜一場空。</p><p>「如果唔係貪美聯有現金回贈，我使乜幫襯佢，我自己都有朋友喺中X度做啦！」陳小姐滿肚子氣說。<br> 由信和置業（083）牽頭發展的萬景峯，今年4月尾開售，有意置業的陳小姐到青衣區的代理行了解市況，就這樣碰上美聯地產代理傅小姐。</p><p>經紀答應私下予優惠</p><p>傅代理知道陳小姐對萬景峯有興趣，即時表現得非常殷勤，更主動陪伴她到大角嘴奧海城商場參觀該盤的示範單位。<br> 陳小姐參觀過後，有意購入2座中層G室，面積896方呎單位。不過，她突然想起有朋友在中X從事地產代理，或許能為她「搵到些少着數」，於是如實告訴傅代理，並表明暫不考慮光顧美聯。<br> 「傅小姐聽見我咁講，即刻好緊張，話佢都可以畀優惠我。傾傾吓，佢就掩住嘴細細聲講，如果我幫佢買樓，就私下回番樓價1.3%嘅現金畀我，重叫我千祈唔好話畀人聽㖭。」陳小姐說。<br> 陳小姐屈指一算，單位作價467.4萬元，若有1.3%現金回贈，她足可慳6萬多元。由於優惠條件吸引，加上對方「誠意」可嘉，陳小姐於是改變初衷，透過美聯購入萬景峯單位。</p><p>交易完成後闊佬懶理</p><p>5月4日，陳小姐簽妥正式買賣合約，由於之後的日子工作十分忙碌，故此沒再跟進現金回贈事宜，更以為美聯會主動聯絡。<br> 不過，兩星期後仍然「冇聲冇氣」，陳小姐遂主動致電傅代理，但對方竟突然「失憶」，否認之前的承諾。「我真係估唔到佢會唔認賬，重問番我有冇簽過『現金回贈書』。我第一次買樓，唔知道有啲咁嘅文件，佢從來冇提過、亦冇畀過我簽，咁即係話佢由始至終都係呃我，從來冇諗過真係回贈畀我。」</p><p>美聯力撐無紀錄文件</p><p>本報曾向美聯查詢有關事件，惟該公司「力撐」傅代理，否認員工有任何欺騙行為。美聯客戶關係主任曾幗儀指出，現金回贈並非該公司對所有客戶的一般做法，經調查後，她相信有關職員並沒有在上述交易過程中，向陳小姐承諾給予現金回贈；加上根據該公司資料，亦沒有客人的回贈確認書紀錄文件，故此美聯未能向她提供是項優惠。<br> 至於發展商信和則表示，有關萬景峯的銷售，如有任何地產代理與買家之間，存在如現金回贈等個別商業協議或安排，均與該公司無涉；而地產代理亦不會就這些協議或安排，事先通知該公司。</p></body></html>