<html><header><meta charset="utf-8"><title>股路縱橫：新龍快再起飛初步目標2.1元</title></header><body><h1>股路縱橫：新龍快再起飛初步目標2.1元</h1><p>冷門股有好多成因，但好多時亦有好高嘅投資或投機價值，早日推介嘅華翔微電（1195），股價就在兩日之內，由1.09元急衝上1.35元，升幅23.8%，成交更由推介前一日的4萬股，大升到2600多萬股；噚日收1.17元，急升後調整，成交亦有940多萬股。<br> 新龍國際（529）亦係冷門股，最近3個禮拜，平均每日成交僅幾十萬股，最少嗰日只得2萬股，噚日就有番33.4萬股，最高1.45元，收1.40元，升3仙。<br> 先睇走勢，新龍由5月開始行完一個大圓底後，家陣造緊支「柄」，由於股價已重上10日線（1.377元）同20日線（1.385元）之上，長時間收集隨時會完成，未來一兩日再升，MACD亦會出現「牛牛」入貨訊號，升勢再起，以量度升幅計，初步目標係2.10元。<br> 新龍係亞洲區電腦同相關硬件及軟件嘅主要分銷商之一，客戶包括IBM、微軟、惠普及佳能等名牌，05年（12月年結）銷售額31.94億元，升13%，盈利8689萬元，大增1.3倍。每股盈利32.4仙。業績大進，喺新加坡同中國嘅業務都有理想表現。</p><p>預測PE不足4倍</p><p>去年有投資物業重估增值及出售投資收益合共2428萬元，但就多個項目，包括出售附屬的遞延代價、可出售投資確認減值及投資公平值減少，須撇賬2090萬元，因此，特殊得益只係338萬元，盈利增長數字「水份」唔多。06年唔計特殊項目，估計盈利9600萬元，升10.4%，每股盈利35.7仙，預測PE僅3.92倍。<br> 新龍發行2.68億股，大股東林氏家族共持有1.97億股，佔73.33%，街外流通量僅7100萬股（這是冷門股成因之一），相信有唔少亦已在有關係人士同友好手上，長線持有，近3個月來的圓底收集一完成，升勢可以好急。<br> 新龍4月中宣布令人意料之外的佳績，股價就在3日之內，由1元飆升上1.95元，升幅95%！<br> 重有，05年底新龍嘅每股資產淨值係2.10元，P/B0.66倍，低於1倍，在同類股中絕無僅有，即使以神州數碼（861）的1.4倍計，股價已可見3元，PE亦只係8.4倍。<br> 郭兆誠</p></body></html>