<html><header><meta charset="utf-8"><title>超大郭浩冒險南下</title></header><body><h1>超大郭浩冒險南下</h1><p>做摩登農夫嘅「超大現代農業」，以1.2億元入股「創富生物」，呢個行動普遍不被投資界看好，認為超大不務正業，最大鑊係有人沽貨，股價曾跌至3.784元嘅近期低位，搞到主席郭浩要「冒生命危險」來港，安撫投資者。<br> 郭浩噚日喺股東會後同記者講，安排好見投資者前一日，佢身處福州市，嗰日剛剛打大風，當地吹緊13級強風；不過為咗如期來港同基金佬開會，佢冒住烈風驅車南下！<br> 結果第二日他如期到港，由早上9點開始見投資者，又透過電話會議同全球嘅投資者解釋，由澳洲講到新加坡、南非、歐洲、美國……足足講咗成日，至凌晨1點先收聲，上市公司主席都唔易做。佢話，部份投資者聽佢介紹個項目點筍之後，仲向佢道歉。咁冒險來港都抵啦。</p></body></html>