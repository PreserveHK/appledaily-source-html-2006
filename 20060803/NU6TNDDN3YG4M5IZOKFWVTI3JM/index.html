<html><header><meta charset="utf-8"><title>方卓如「後會有期」</title></header><body><h1>方卓如「後會有期」</h1><p>自從孔少林同方卓如上個禮拜冇喺《信報》寫佢哋《原是物語》同《國金外望》兩個專欄之後，中環人朝早飲咖啡時都有啲失落。今時今日資訊氾濫，但偏偏值得一睇嘅嘢愈嚟愈少。<br> 華華聽聞，上個月中，牽頭寫呢個框框嘅「工頭」主動向《信報》老闆娘林太請辭。林太亦冇挽留，只係叫佢哋寫到7月底。點解林太會放過受歡迎嘅專欄？大概係同《信報》交易有關；而孔少林唔寫，唔知同敝報有冇關，有機會真係要問一問。<br> 華華昨日睇方卓如在網上個Blog，佢以Encore為題寫咗一篇新作，話孔少林自爆係集體創作，自己就以一敵六，所以乘機小休。方卓如仲話「工頭」寫文成癮，相信他日必有作品再現江湖，而佢自己呢篇文亦以「後會有期」四字作結。各位捧場客應該好快又有嘢睇。</p></body></html>