<html><header><meta charset="utf-8"><title>中環在線：TVB開一個宇宙價</title></header><body><h1>中環在線：TVB開一個宇宙價</h1><p>繼澤楷二少賣枱之後，TVB總舵主六叔健康狀況成為中環熱爆話題。擦鞋仔關心有冇港姐選美睇，經紀佬關心隻80號仔（邵氏）會唔會好似8號仔一樣，至於其他好事之徒，當然最關心邊個有錢佬會成為新一代電視大亨。儘管六嬸信誓旦旦話六叔只係有幾聲咳，仲此地無銀一出院就帶佢周圍去飲茶食餅，大家更加深信六叔賣台係遲早事。所以過去幾日，將隻邵氏由$12.5一口氣炒到15蚊，直至噚日先至回番少少。<br> 咁邊個係買家？華華一直聽到嘅消息都係郭家，雖然新地已正式否認，但喺呢個時候，又有邊個會認呢？即如問殼王，佢都係好技巧咁答話「要有錢有能力至得」。郭家唔用上市公司出手，都一樣有錢有能力。邵氏有清水灣靚地，正好用嚟起樓，至於手上兩成六TVB股權，更加係奇貨可居。</p><p>林伯邱氏最佳例子</p><p>側聞經過8號仔一役，北大人好小心，入主TVB嘅一定係佢哋滿意嘅人，滿意者，係唔會唔聽話而表面上香港人又接受嘅人物。咁你話有幾多個？<br> 呢單咁政治嘅交易，小市民只能當翡翠劇場睇。有冇投資機會搵番餐晏？可以畀個例子大家。前一個都算係做電視嘅大亨林伯，佢去年2月18號魂歸天國，唔使1個月佢旗下隻191麗新國際升近五成，隻122鱷魚仔更加由四毫七升到七毫九。仲有，邱德拔亦係一個好例子。<br> 至於TVB幾時會易主，就要睇兩個因素，第一梗係六叔嘅健康狀況，第二就係個價。聽聞開嘅價唔係天價，係宇宙價，所以一定有排搞，隻邵氏亦有排炒。<br> 李華華</p></body></html>