<html><header><meta charset="utf-8"><title>金手指：點解珠海機場冇人用</title></header><body><h1>金手指：點解珠海機場冇人用</h1><p>唔係好耐之前，孫柏文仲係一個石油分析員嘅時候，我老闆就順手叫我睇埋航空股，實行行嗰「孖beat」。因為佢話營辦航空公司，喺成本控制上嘅最大變數，就係原油價格（有趣資料一、近呢幾年，因為油價急升，世界上好多航空公司成本上最大嘅單一支出，就係去買飛機油。已經超越，借錢買飛機嘅利息成本同埋飛機用耐咗嘅折舊成本，呢個傳統上航空公司嘅最大單一支出。）<br> 即係話，如果原油價格跌，航空公司嘅成本亦都會跌，需求同收入如果可以維持，航空公司自然會賺多啲錢。掉番轉講，如果原油價升，航空公司亦會賺少啲錢（有趣資料二、飛機油，其實就係歷史悠久用來煮食、點燈嘅火水Kerosene）。所以原油價格嘅升跌幅對盈利嘅影響，就係啱啱同石油公司掉轉。<br> 我老闆話：「孫柏文，你橫掂為咗預測石油公司盈利，日日都要分析同研究石油價格走勢。不如順便睇埋航空股，因為估中油價，都可以成功預測航空公司盈利。」就係咁樣，我要睇埋航空股。不過，因為喺我哋特區上市嘅航空公司，除咗有油價主導嘅成本影響盈利之外，仲有因我哋祖國特別係華南地區，繼續有驚人嘅經濟發展，令到需求及乘客人數一樣狂升，所以如果要成功預測航空公司盈利。就要預測埋例如好似乘客人數、貨物吞吐量、飛機升降架次等等嘅業務數字走勢。</p><p>而如果要預測華南地區航空業務數字，就一定要研究珠三角嘅航空業形勢。其中最需要分析嘅一環，就係珠三角嘅飛機場形勢。當時，我老闆為咗肯定我對珠三角嘅飛機場瞭如指掌，就叫做我做一次presentation畀全公司嘅分析員、股票經紀、同埋企業融資部嘅同事睇。我記得，我做presentation去到講珠三角地帶飛機場乘客吞吐量嘅時候，就講：「香港機場好多好多千萬乘客，深圳機場就有千幾萬，澳門機場就幾百萬，珠海機場就拍烏蠅，得幾十萬。」</p><p>多啲競爭　你我得益</p><p>老闆知道我係第一次做關於航空業嘅presentation，所以即刻問：「珠海真係咁少？你有冇搞錯咗？」因為我對老闆性格都非常清楚，知道佢一見到啲表面上非常離譜嘅數字，就會覺得我哋班分析員又搞錯咗，所以我已經一早準備咗個答案喺下一個幻燈片上。我一㩒出來，老闆就話：「唔怪之得珠海機場拍烏蠅啦！」<br> 其實，個幻燈片只不過係珠三角地區嘅衞星照片，如果大家去今日《蘋果日報》嘅B1版睇睇，就知珠海機場係「冇雷公」咁遠，講真搵鬼搭咩？所以噚日聽到機管局卒之攞到珠海機場嘅營運權，我都有心裏面祝佢哋好運。<br> 最後，我希望為大家用隻金手指篤爆一個謬論，呢個就係「珠三角有太多機場」。如果大家睇吓紐約同倫敦嘅地圖，就可以見到更密集嘅機場分布。倫敦嘅兩大機場，分隔都冇50公里，總乘客吞吐量過億。而紐約淨係嗰三大機場嘅距離，都冇50公里，乘客都係過億。如果根據人口比例，珠三角啲機場，就計埋珠海都唔夠用。仲有，多啲機場就會多啲競爭，多啲競爭嘅結果就係我同你得益，何樂而不為呢？<br> 孫柏文</p></body></html>