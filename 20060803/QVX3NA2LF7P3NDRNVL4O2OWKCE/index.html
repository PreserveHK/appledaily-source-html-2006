<html><header><meta charset="utf-8"><title>一味窩輪：博日股追番港股炒9934</title></header><body><h1>一味窩輪：博日股追番港股炒9934</h1><p>恒指再升121點，33隻成份股對指數嘅貢獻，比較平均，冇側埋一邊。中移動（941）、滙控（005）、和黃（013），各自貢獻17-18點。<br> 今年5月，恒指最高17328（跟住兩個月唔夠散落到15234，跌幅超過2000點），現時距離嗰次高位，仲相差296點，要破高位，一時間唔容易，需要好精采嘅市場勁料，先至可以。入市賭C輪，注碼咪太狼。<br> 日經C輪9934：今年4月，日經指數最高17563，較當時恒指高出1029點。𠵱家調轉，日經指數15464，較恒指低1568點。來回計，相差高達將近2600點。可能已經有人或者對沖基金做緊Long日股Short港股，喺期指市場做嘢，博兩地股市差幅縮窄賺錢。但唔會係透過指數C輪及P輪做嘢，咁做兩邊畀溢價，唔化算。</p><p>散戶唔想咁複雜，賭單邊，博日股追番港股少少，則可直接揸入日經指數C輪9934，9月初到期，輪價18.1仙，溢價1.3%，槓桿率23倍（有效15.9倍），引伸波幅20.8%。其他同類輪，冇隻靚得過佢。<br> 中行C輪9446：中行（3988）最低3.38元，收3.40元，唔見1格，差唔多矣，買C輪9446博反彈。明年1月中到期，輪價18.7仙，溢價6.7%，槓桿率18.2倍（有效9.8倍），引伸波幅20.1%。<br> 章盛</p></body></html>