<html><header><meta charset="utf-8"><title>馮仁昭四圍超：六嬸搵幾米畫花TVB沖喜</title></header><body><h1>馮仁昭四圍超：六嬸搵幾米畫花TVB沖喜</h1><p>無綫掌舵人邵逸夫（六叔）上個月因為肺炎入院，留醫一個禮拜之後，前幾日已經出院。不過佢老人家一出院唔係返屋企休息，而係同六嬸方逸華約埋老友劉家昌、甄珍同張玉珊走咗去半島酒店歎茶，同枱仲有台灣著名繪本畫家幾米。</p><p>「幾有米」好意頭</p><p>馮仁昭當時都好奇怪，點解六叔六嬸無啦啦會約埋幾米飲茶？原本以為佢哋傾合作拍嘢事宜，幾經打探之下，先知原來六嬸想搵幾米幫無綫粉飾吓將軍澳電視廣播城，打算喺外牆畫畫。聽講幾米𠵱家仲考慮緊，未知成唔成事。<br> 幾米喺港台兩地都吃得開，著名作品有《向左走．向右走》、《地下鐵》等。如果佢應承六嬸嘅話，肯定令電視城外觀生猛晒，員工做嘢嗰陣都會醒神啲，六叔就繼續掌管TVB。話時話，咁啱近期盛傳無綫放盤，莫非六嬸想執靚無綫個外殼，好似人哋賣樓之前裝修吓咁樣？諗諗吓，幾米個名讀起嚟有啲似「幾有米」，咁老黎，係人都鍾意啦！</p></body></html>