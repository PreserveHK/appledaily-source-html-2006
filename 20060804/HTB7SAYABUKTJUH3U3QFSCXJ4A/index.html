<html><header><meta charset="utf-8"><title>有堅料：MercedesBenzG55AMGKompressor　<br>玩埋納米　再大18匹</title></header><body><h1>有堅料：MercedesBenzG55AMGKompressor　<br>玩埋納米　再大18匹</h1><p>一向受四驅發燒友追捧嘅平治G55AMG最近又有新搞作，就係廠方幫佢加大馬力仲變埋樣，由以前嘅350匹加到368匹，強化心臟後，扭力提升到700Nm/2,750-4,000rpm，0-100km/h只需5.5秒，而最高速度依然維持喺210km/h。玩完換心，再幫佢換埋樣，新車換咗一套AMG款5幅式合金胎軨、Bi-Xenon頭燈、霧燈，中排座位仲附設埋ISOFIX兒童座椅，咁搞法，我相信車主無論喺聽覺同視覺上，都一樣可以享受到無比滿足。</p><p>納米技術防刮花</p><p>除咗上面嘅改動之外，今次仲特別用咗納米技術去做車身顏色，廠方話有防刮花作用，另外新車仲多咗幾種顏色可以揀，好似CalciteWhite、PericlaseGreenMetallic同TealliteBlueMetallic3種，夠晒特別，新車售價113,332歐元。<br> <br> 記者：黃婉冰</p></body></html>