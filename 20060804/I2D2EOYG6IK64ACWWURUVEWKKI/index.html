<html><header><meta charset="utf-8"><title>巴閉學堂出身　精製包點有一手</title></header><body><h1>巴閉學堂出身　精製包點有一手</h1><p>入得上海館子，唔食過鍋貼、葱油餅等一類滬式包點，硬係周身唔舒服！就連舖頭老闆都話，呢類包點做得好唔好，亦係能否縛緊客仔嘅撒手鐧！今日上海菜系列最後一擊，就搵嚟上海包點名廚，教大家整滬式特色包點；以後學識屋企自己煮，包保幫你年終慳番唔少逛館子費！<br>記者︰劉昱蘭<br>攝影︰伍慶泉<br>示範︰屋裡廂張正平師傅（25689098）<br>（下周預告：風味潮州菜）</p><p>雙釀糰四重口感</p><p>價錢︰$12/5人<br> 需時︰20分鐘（未計蒸糯米時間）</p><p>材料︰</p><p>糯米粉/豆沙/黑芝麻/椰絲各5両、熱水1両、糖少許</p><p>1.做粉皮</p><p>糯米粉拌熱水後，以大火蒸好，然後搓麵糰，約搓10分鐘。</p><p>2.面層豆沙</p><p>取出適量麵糰壓平，放上適量豆沙包成圓球狀，再將之壓扁。</p><p>3.核心芝麻</p><p>黑芝麻打碎，放糖拌勻後落鑊炒香，取出適量放在豆沙麵糰上，搓成圓球狀，撒上椰絲。</p><p>貼士︰</p><p>蒸糯米約需45分鐘，驚未蒸好就寧願再蒸耐啲，如果生的話入口食到粉粉哋就無謂喇！</p><p>鍋貼香煎勁脆口</p><p>價錢︰$20/5人<br> 需時︰20分鐘</p><p>材料︰</p><p>麵粉10両、熱水3両、豬肉5両、上湯1両、鹽1錢、糖11/2錢、胡椒粉/葱粒/薑絲各少許</p><p>1.拌豬肉餡</p><p>上湯放涼，與鹽、糖、胡椒粉、葱和薑拌勻，豬肉剁好後加入上湯攪勻。</p><p>2.包餃</p><p>麵粉與熱水拌好後搓粉，取出適量壓扁作皮，放上豬肉包好。</p><p>3.生煎</p><p>先以油燒紅鑊，放進鍋貼後，加入適量水煎5分鐘。</p><p>包鍋貼講手勢<br>Step1：</p><p>先用拇指及食指揑好鍋貼頂。</p><p>Step2：</p><p>然後用虎口位揑實兩邊。</p><p>Step3：</p><p>最後兩手的虎口同時夾實兩旁向內一屈即成。</p><p>貼士︰</p><p>唔想搓麵粉，可以用現成的水餃皮代替。</p><p>葱油餅鬆香可口</p><p>價錢︰$8/5人<br> 需時︰20分鐘</p><p>材料︰</p><p>麵粉5両、熱水1.5両、鹽/葱/油各1両</p><p>1.搓麵粉</p><p>麵粉與熱水拌好後搓粉，取出適量壓成條狀。</p><p>2.捲餅</p><p>麵皮上掃一層油，撒上少許葱及鹽後捲好再壓扁，然後捲及壓的步驟再重複一次。</p><p>3.煎餅</p><p>鑊上加上適量油後煎餅10分鐘，煎至金黃色即可。</p><p>貼士︰</p><p>搓完麵粉後，最好等佢20分鐘先再捲餅，畀啲時間個麵粉發得更均勻。</p><p>來自百三年老字號沈大成</p><p>講到滬式包點，老上海必會叫你一試家傳戶曉的沈大成！130年老字號，小籠包、餛飩係佢哋至撚手小食，傳統風味街知巷聞，而且仲以雙釀糰一甜點，贏得了1996年中國商業部優質點心的榮譽。</p><p>做學師似中科舉</p><p>今日教大家做包點的張師傅，就是從這條木人巷中打出來的：「想喺沈大成做學師，首先要通過做點心技巧嘅筆試，大家未聽過吧！有啲人考咗廿多年，都未能一償喺度做學師嘅心願！」嚴格程度簡直好似古人考科舉，認真巴閉！<br> 張師傅話自己從19歲考入沈大成，一做就是24年，其間由最低級的學徒，一直考到頂級的點心高級廚師；「做上海包點，最緊要夠細心，因為每個包餃甚至甜點，都有一定的製作手勢，此亦是靈魂所在！」</p></body></html>