<html><header><meta charset="utf-8"><title>「咁多人打死我個女都叫誤殺」</title></header><body><h1>「咁多人打死我個女都叫誤殺」</h1><p>「天理公道，自在人心；咁嘅判決梗係唔公平啦，咁多人一齊打死我嗰女，咁都叫誤殺。」劉母昨晚得悉判決後痛哭說：「呢班人坐完監出來又係遺害社會。」在旁的劉美英哥哥補充：「呢班人都唔識懺悔，判坐一世監又有乜用，佢哋可以還番個妹畀我咩。」</p><p>「佢哋逃不過良心責備」</p><p>任職貨車司機的劉先生表示，可能陪審團考慮到被告年幼，給他們一個重生的機會，「但我妹妹嘅冤魂不息，會晚晚搞佢哋（被告），佢哋可以逃過法律制裁，但一世都逃不過良心嘅責備。」<br> 昨日因搬重物導致腰傷的劉母俯卧在長櫈上哭說：「呢兩年幾我無一日開心過，每次行過村口見到美英啲朋友，我都會好傷心。」案件開審後，劉母兩次出庭作證，之後一直再沒到法庭，因為一想起女兒的慘死就痛不欲生。「好似俾刀一下一下拮入去咁痛，𠵱家要日日食頭痛藥，唔食會痛到好似要炸開咁。」為了盡早搬離傷心地，她已獲房署分配油塘一間公屋，目前新居正在裝修，最快可在9月搬離茶果嶺。<br> 劉母強調，美英對父母十分孝順。「佢做導遊時出糧4、5,000蚊，畀我2,000蚊，畀500蚊老竇飲茶。」女兒做義工期間，曾參觀女子監獄，回來後告訴劉母：「阿媽你放心啦，我見過啲女仔坐監，好慘㗎，我唔做壞事㗎。」由於劉美英身形大隻，她常告誡女兒不要欺負他人，怎料到女兒最後竟被朋友虐打致死。<br> 本報記者</p></body></html>