<html><header><meta charset="utf-8"><title>消暑火物：火辣標汗菜Fing完脷醒晒</title></header><body><h1>消暑火物：火辣標汗菜Fing完脷醒晒</h1><p>有人話，夏天食辣菜，流過一身汗，會令人暑氣全消；講到食辣，又邊度有人及得上四川菜呢？由細食辣食到大嘅四川人張師傅，佢話食辣不單止消暑，仲可以排毒兼美容，睇吓個個四川姑娘皮光肉滑就知啦！今日佢一於教大家煮辣到飛起嘅四川菜式，包你食完，條脷仲係咁Fing吓Fing吓！<br>記者：葉雪芯<br>攝影：伍慶泉<br>鳴謝：滿江紅<br>（明日預告：消暑冰菜）</p><p>無一種辣椒係我食唔到嘅！</p><p>四川人喜歡食辣出晒名，由細餐餐食辣食到大嘅張師傅，佢簡直無辣不歡，來到香港做廚，都依舊每餐至少要有一款辣菜，佢仲話：「到現時為止，無一種辣椒係我食唔到嘅！」</p><p>即席硬食生辣椒</p><p>為了測試師傅能食辣嘅程度，即席叫佢生食一條辣椒，但佢都面不改容，厲害厲害！可能有不少人都覺得食辣一定好熱氣，但張師傅話我哋完全錯晒，食辣反而可以排毒㖭！食完辣，出完一身汗，散咗啲熱氣同濕氣，包你成個人都醒神晒，而且辣椒有豐富嘅維他命C，分分鐘愈食愈靚。佢仲爆料，話周不時有很多化妝品公司靚女，都鍾意食佢煮嘅辣椒菜，個個都食上癮，仲一粒暗瘡仔都無㗎！</p><p>四川水煮魚　湯清魚滑</p><p>價錢：$50<br> 需時：20分鐘<br> 材料：桂花魚骨6両、桂花魚片6両、野生椒1茶匙、酸菜1碗、上湯2碗、薑片10片、米酒/麻油少許<br> Fing脷指數：★★</p><p>1.汆水</p><p>先將一條桂花魚的魚肉及魚骨分開；並將魚骨切件，汆水待用。</p><p>2.熬湯</p><p>將酸菜下鑊炒熟，再放入魚骨、上湯、野生椒、薑片及酒，熬5分鐘。</p><p>3.煮魚</p><p>最後加入桂花魚片和麻油，魚肉轉色熟後，即可上碟。</p><p>貼士：煮桂花魚片時，用蛋白拌勻，魚肉會特別嫩滑。</p><p>青紅椒雞球　辣得有層次</p><p>價錢：$35<br> 需時：20分鐘<br> 材料：雞髀肉1隻、青紅尖椒2隻、蒜片10片、葱段少許、油2湯匙、鹽少許<br> Fing脷指數：★★★★</p><p>1.走油</p><p>將雞髀切件，下鑊走油。</p><p>2.炒辣椒</p><p>爆香蒜片和葱段，再加入青紅椒。</p><p>3.回鑊快炒</p><p>最後將雞回鑊，加鹽炒熟即可。</p><p>貼士：正宗做法要用烏雞，買唔到可改用白雞代替。</p><p>泡椒桂花蚌　辣到跳舞</p><p>價錢：$60<br> 需時：20分鐘<br> 材料：桂花蚌4両、泡椒1碗、窩笋半斤、雲耳4両、豆瓣醬少許、油2湯匙<br> Fing脷指數：★★★★★</p><p>1.蚌汆水</p><p>先將桂花蚌洗淨切好，汆水待用。</p><p>2.灼熟配料</p><p>將窩笋和雲耳灼熟待用。</p><p>3.回鑊炒勻</p><p>豆瓣醬和泡椒爆香，所有材料回鑊炒勻即可。</p></body></html>