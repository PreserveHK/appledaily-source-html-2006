<html><header><meta charset="utf-8"><title>食語錄：田雞唔過河　上碟靠紹酒</title></header><body><h1>食語錄：田雞唔過河　上碟靠紹酒</h1><p>青蛙不會變王子，田雞比青蛙更核突，開邊斬件上碟亦不會變得可愛，味道雖好，但注定難登大雅之堂。田雞過河，各有各走，過不了河落入三姐之手，注定無運行。小炒，平民百姓最耍家，三姐這坑口小炒王出名鑊氣夠，鑊鏟一舀，灑點紹酒，此等平價核突食材即時變得美味異常，不吃，是你走寶。<br>記者：廖秀娟　攝影：陳盛臣　模特兒：Samatha</p><p>1.辣爆涼瓜田雞$55</p><p>盛夏，吃甘苦的涼瓜有消暑功效，還要加辣，吃完出一身汗，爽！田雞與涼瓜先走油，加蝦米醬、指天椒、蒜茸爆炒，口感是香辣、鹹香又帶點甘涼，口感複雜又相互匹配，好開胃。</p><p>2.冬瓜豆卜燜田雞$55</p><p>煮法簡單，田雞先走油，與爽口冬瓜、軟腍豆卜加上湯一同燜煮。田雞的鮮甜完全滲入冬瓜，一咬豆卜湯汁在口腔內爆發，啖啖甜美，燜過的田雞有瓜香，更添清潤味道。</p><p>3.酥炸涼瓜桂花蚌$88</p><p>涼瓜薄片、桂花蚌蘸自調炸粉酥炸，涼瓜片得薄，苦澀味少而甘味多，要讚！加拿大急凍桂花蚌爽甜肥美，炸粉蘸得薄，落鑊上碟香口不膩，我好喜歡。</p><p>4.鍋貼小棠菜$55</p><p>墨魚膠、石斑肉、蝦仁、馬蹄和海參先用鹽及胡椒粉醃好，加入切碎小棠菜剁撻成膠狀，落鑊炸成黃金色墨魚膠餅，砌碎便可上桌。咬落有咬口，墨魚鮮味十足，香口兼惹味。</p><p>5.招牌豉油雞$170</p><p>好友一家人經常坐的士光顧，為的是這味豉油雞，大讚肉味十足肉質嫩滑、滷水特別香。三姐說：「除傳統八角、丁香外，仲要用瑤柱豉油、豬手、新鮮玫瑰花再加薄荷葉，一齊浸煮鮮清遠雞，味道先會咁清香嫩滑。」</p><p>6.蛋白撞杏仁皇$15</p><p>用每両$38的龍皇大杏磨成杏仁糊，加入蛋白、鮮奶撞出香滑杏仁糊，香滑到不得了，沒說謊，我吃了兩碗。</p><p>7.雲腿紅棗蒸鴛鴦雞$65</p><p>鴛鴦雞者，雞與田雞是也。兩者皆用薑汁、紹酒、鹽醃好，先蒸雞再蒸田雞，上鋪金華火腿及紅棗，火腿有鹹香，紅棗添甜味，雙雞皆做到鎖住肉汁，入口鮮甜嫩滑。</p><p>解說</p><p>田雞過河，歇後語是各有各走。田雞生活在淺水田野農地間，基本上沒機會過大河，田雞腿雖然有力，但過河就要歷盡艱辛，若非生命有危險田雞絕不過河。這歇後語暗喻危難當前自身難保，人的天性當然是先顧自己，友儕同袍是死是活？懶理了。</p><p>坑口三姐夠響朵</p><p>坑口的「三姐海鮮飯店」很出名，李少光、許冠文、陳寶珠及一班無綫電視藝員都是熟客，店子主理人叫蕭秀香，在八兄弟姊妹中排行第六，姊妹當中排行第三，故人稱三姐。三姐是個自小愛烹飪的小女人，但自2005年贏得法國國際廚皇美食會的廚皇獎項後，便搖身一變成為響朵名廚。她最初在坑口田下灣村村屋做海鮮小炒，出色和具創意的廚藝贏到食客歡心，三、四年間已開到第三間分店，最新一間分店是剛開業十多天的九龍仔公園「九龍山莊」，此店改走高檔路線，做魚翅、鮑魚等高檔貴價菜，似乎她的廚藝又提升到另一新境界。魚翅鮑魚，我下次才幫襯，今天，我想吃三姐拿手的田雞三味。</p><p>田雞只適合蒸炒煮</p><p>田雞有沒有當造期？三姐說：「𠵱家已經無話當造唔當造㗎喇，因為係『養雞』，已經一年四季都有得食。」沒所謂的當造期，那吃老田雞還是嫩田雞好？「3至4両重的田雞最好味最適合入饌，因為田雞已經肉薄，再細隻啲會無肉食，太大隻又會老過頭。咪睇佢樣衰衰咁呀，其實田雞好有益㗎，有豐富蛋白質同磷質，好啱小朋友同孕婦食，亦有助傷口埋口。」談到煮法，三姐非常肯定地說：「田雞肉好甜，蒸炒煮都掂，用嚟煲湯、煲粥都好正，淨係炸唔OK，因為肉已經少，炸過嘅田雞肉會收縮，更加無啖好食，而且一炸肉汁會好快收亁，除非炸到連骨食喇，咁又另一回事。」</p><p>搵食攻略</p><p>三姐海鮮飯店（27013136）<br> 地址：將軍澳田下灣村34號地下<br> 營業時間：10:30am-12:00mn<br> 交通：坑口地鐵站B出口，步行15分鐘，或轉乘的士前往田下灣村，不跳錶<br> 座位：約80個，晚晚旺場<br> 最好賣：豉油雞、鍋貼小棠菜、辣爆涼瓜桂花蚌</p><p>田雞不熟不食</p><p>田雞生命力強頑，斬頭，一時三刻死不了，還會蹦蹦跳；剝皮，活躍的神經停不了，還會腳撐撐。田雞長年生長在田間，與泥沼為伍，身上細菌極多，煮前一定要清洗亁淨，煎炒燜炸怎樣煮也好，吃前一定要完全煮熟，否則極易有寄生蟲，好易生病。</p></body></html>