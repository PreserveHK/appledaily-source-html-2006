<html><header><meta charset="utf-8"><title>橫店直擊<br>鋒芝戀引爆無線、有線爭霸戰</title></header><body><h1>橫店直擊<br>鋒芝戀引爆無線、有線爭霸戰</h1><p>無綫及有線的娛樂新聞台連日為追訪謝霆鋒與張栢芝的戀情，在橫店正面交鋒，但栢芝全程明幫有線，令無綫極沒趣。昨日癡纏6日的鋒芝暫且分開，兩台攝製隊為搶新聞不斷爆發衝突，有線女記者混亂中慘被無綫男攝記推門撞頭，事後更激動落淚，令兩台爭霸戰極速升級。</p><p>恍如連體嬰的張栢芝和謝霆鋒在內地橫店上演6日真人騷後，昨日終於暫時分開。霆鋒已返港出席活動，栢芝則搭早機前往上海宣傳，豈料昨日無綫及有線娛樂新聞台卻為追訪鋒芝戀而開戰，連番爆發衝突。</p><p>栢芝厚待有線記者</p><p>24小時全天候播放的娛樂新聞台，向來屬有線招牌作，但隨着無綫娛樂新聞台上月開張，擺明車馬對撼有線。這次兩台到橫店追訪鋒芝戀，更是扭盡六壬，但因栢芝與有線一直關係不錯，故處處優待該台記者，作為大台的無綫反而備受冷待。<br> 連日來有線對鋒芝行程收風快而準，栢芝昨早赴滬，無綫記者於凌晨1時通宵等候，但有線記者卻在早上7時後才到場，而栢芝也在7時半現身，無綫攝製隊乍見栢芝即舉機狂影，一名無綫男攝記不慎跌倒，現場陷入一片混亂，此時忽然傳出有線女記者一聲慘叫，原來當時眾人迫到玻璃門位置，無綫男攝記推門時，不知撞到有線女記者頭部，栢芝見狀即伸手摸她的頭呵番說：「冇嘢吖嘛？Alright？」猶幸有線女記者並無大礙，只低聲埋怨被無綫男攝記撞頭。<br> 到栢芝坐七人車抵杭州機場時，傳媒再次一擁而上，有線女記者對無綫攝製隊說：「唔好推啦，唔使推呀？」未幾栢芝讓有線記者上車接受45分鐘專訪，其後無綫拉開車門欲請她做訪問，有線竟代關車門，兩台人員對車門又開又閂，最後栢芝只肯為無綫做5分鐘訪問，當完成訪問步進機場時，她更只望着有線記者的攝錄機，拒望無綫記者。事後有線女記者致電公司報告情況時，曾一度激動落淚。</p><p>無綫高層指非有意</p><p>現任無綫娛樂新聞台總監余詠珊以前為有線舊部屬，這次兩台衝突可謂引爆新仇舊恨，難怪無綫緊盯有線。不過無綫外事部助理總監曾醒明，對雙方碰撞一事則回應說：「大家採訪就實有混亂，都係緊張工作，唔會係有心。」<br> 有線節目發展及製作總監鄺偉茗昨日則回應說：「我得到嘅資料係有人蓄意傷害，初步知呢位同事係頭部同手部受傷，佢返嚟後我哋會先同佢去醫院睇吓傷勢，至有更進一步嘅回應。」<br> 採訪、攝影：娛樂突發組</p></body></html>