<html><header><meta charset="utf-8"><title>周六放半晝食餐好</title></header><body><h1>周六放半晝食餐好</h1><p>「Madison's」一向走中上價錢路線，平日唔係好捨得去食Lunch，但最近推出嘅「星期六悠長午餐」就好抵食！北京烤鴨卷、印式雞肉串燒、椒鹽脆銀魚仔、燒豬仔排骨、凱撒沙律等小食拼盤必食，我就最鍾意特級和牛迷你漢堡伴炸薯條，啖啖肉都唔知幾滋味。日光日白都想隊啤？啱嘞，樽裝啤酒買一送一，每位另加$100無限享用有氣葡萄酒，加$50無限添飲咖啡或茶，星期六放半晝想悠悠閒閒歎番餐，呢個係好選擇。<br>記者：廖秀娟</p><p>Madison's（25234772）<br> 地址：中環夏愨道10號和記大廈地下<br> 供應期：逢星期六12:00nn-6:00pm<br> 收費：兩位$240，四位$380</p></body></html>