<html><header><meta charset="utf-8"><title>先達密探：E2棄《iTunes》谷影音</title></header><body><h1>先達密探：E2棄《iTunes》谷影音</h1><p>等咗一年多，MO記ROKRE2終於正式賣街！用家最關心嘅，當然係放棄咗當時E1內置嘅《iTunes》之後，表現會係點啦！整體上，如果用中規中矩去形容尚算適合，皆因今次E2除咗比上一代強化咗之外，似乎未有突破發現。<br>記得摩記舊嗰部E1，最高支援512MB記憶卡，唔少玩家經常抱怨，用嚟抄MP3歌「窄窄哋」，故今次提升容量，最高支援到2GB，並且將插卡槽由上代電池位，移師至機側，方便隨時替換；相機解像度亦同時Upgrade，由30萬像增加至130萬，實行影音齊齊上咁話！<br>記者、攝影：尹謹基</p><p>規格：GSM三頻、26萬色芒、130萬像素相機、FM收音機、立體聲藍芽<br> 查詢：MOTOROLA（25063888）</p><p>超薄D900冧6嚿</p><p>自從三星公布過UltraSlim系列以嚟，薄機一浪接一浪唔停咁出，上月有全球最薄嘅X828，上星期機場水貨佬就入咗部D900，唔止厚度得12.9mm，仲強玩300萬像素相機，拍攝功能一啲都唔弱！值得一提，水貨機冧價超快，啱啱出仲賣緊$3,980，𠵱家已跌至$3,380，冧咗6嚿咁多！<br> 售價：$3,380（水）<br> 售賣點：T-One（26289090）</p><p>N93傳聞炒7千幾</p><p>近日見機場有部諾記大作N93返咗，睇真啲，原來係Dummy一部！據店員解釋，佢哋擺部N93喺櫥窗，係因為就快有水貨到，跟住仲有人道聽途說咁話，前排曾經出現過N93測試版本，更離譜係炒上7千幾蚊天價，孰真孰假不得而知，但若然消費者誤以為新機買返嚟用，咁就中晒招喇！</p></body></html>