<html><header><meta charset="utf-8"><title>3G搭Wi-Fi　諾記E61搶爬BB頭</title></header><body><h1>3G搭Wi-Fi　諾記E61搶爬BB頭</h1><p>用BB嚟比喻上網速度，唔係嫌佢太慢，而係電郵手機專家BlackBerry，早就有「BB」呢個可愛縮寫暱稱；不過今日主角係諾記，皆因E系新作E61，唔單只挾BB嘅功能、造型殺出嚟搶客，更配備現時最Update嘅3G制式兼Wi-Fi寬頻上網，無論收發電郵、上網都快過BB好多！仲食緊EDGE2.5G嘅BB，幾時會轉隻新「奶粉」反擊？<br>記者：陳國輝　攝影：伍慶泉</p><p>其實諾記已經唔係第一次進軍電郵功能！除咗E61之外，旗下9系同樣配置Email專用QWERTY鍵盤，好似N9500咁，更同時內置Wi-Fi及EDGE兩種傳輸方式㖭！但呢次喺外形上叫別開生面，E61將9系造型改頭換面，變成直立式瘦身版，唔使揭開蓋單手就玩到，仲薄到可以擺落褸袋，用落幾自然！</p><p>上網快EDGE46倍</p><p>E61支援Wi-Fi類型為802.11b/g雙制式。簡單講，802.11b屬現時最流行嘅寬頻制式，例如Notebook、PSP等都用緊佢，傳輸速度最快可達11Mbps，而802.11g更高達54Mbps，非常適合用嚟瀏覽Flash或者容量特大嘅網頁，亦唔驚撈到Hang機咁灰！至於EDGE，佢最高速雖然只得236kbps（比802.11g慢229倍！），但好好彩BB用上簡化咗嘅JAVA網頁，撈資料一樣毋須呆等，但缺點係畫面幾乎齋字，睇圖要另Click入去，冇咗網頁嗰種原汁原味！<br> 講到睇網頁，E61仲配搭PDASize嘅2.8"大芒，莫講話睇WebPage勁方便，小記仲即場欣賞過試片，喺FullScreen之下動作好流暢，而且個芒本身有320×240解像度，畫質仲幾細緻㖭！只恨配備3G功能嘅E61，不設視像及影相鏡頭，玩VideoCall只可以睇到對方，人哋睇唔到你，有啲唔公平喎！</p><p>遙控Lock機防盜竊</p><p>如果你經常同朋友或生意夥伴互SendEmail嘅話，咁裏面嘅資料就更需要一套完善嘅保安系統，避免受外界盜取。查實E61同其他E系機一樣，支援遙控Lock機功能，只要先喺E61輸入一組密碼，然後即可遙遠用任何一部手機，以SendSMS方式將E61完全Lock住，就算拆埋SIM卡都冇符，萬一唔好彩遺失咗部機，總算不失重要資料！除可防資料外竊，E61亦內置Anti-Virus軟件，得閒Update吓，咁就唔驚部手機會俾人Hack啦！</p><p>用家意見：BB優勢不減！</p><p>綜合咗以上介紹，究竟玩家對呢部電郵手機點睇呢？即問用家意見！</p><p>Milk（廣告文員）</p><p>「每次出外地做嘢，我都會帶埋部BB傍身，可能用慣咗佢嘅電郵介面，始終覺得佢較方便自己。」</p><p>沈小姐（補習老師）</p><p>「其實兩款機都用嚟SendEmail為主，不過我自己用慣Nokia機，同埋有中文顯示，點都親切啲嘅！」</p><p>Robber（地產經紀）</p><p>「我自己𠵱家用緊BB7130，齋講打電郵速度，因為佢內置SureType鍵盤，打字點都快過QWERTY啩！」</p><p>BB反擊</p><p>雖然3G高階版BlackBerry仲未見影，暫時俾諾記E61領先住，不過佢最新嗰部7130，亦配備SureType鍵盤，特色係打Email快過QWERTY鍵盤，叫做𠱁到啲用家。</p><p>PROFILE</p><p>制式：WCDMA/GSM四頻<br> 體積：117×69.7×17.8mm<br> 重量：144g<br> 屏幕：2.8"1,600萬色芒<br> 通話時間：570分鐘<br> 備用時間：456小時<br> 主要功能：QWERTY鍵盤、3G漫遊、串流播片、Wi-Fi上網、BlackBerry電郵、IMAP4/POP3、遙遠控制Lock機、AntiVirus、miniSD記憶卡<br> 推出日期：8月中旬<br> 查詢：Nokia（21366338）</p><p>新機速查手冊</p><p>寫電郵：按方向桿右側嘅電郵鍵<br> 全屏睇片：播片時按數字鍵「2」<br> 睇網頁：主目錄→網絡服務<br> 入電話：主目錄→聯絡人資料→新增</p></body></html>