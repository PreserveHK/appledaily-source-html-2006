<html><header><meta charset="utf-8"><title>睇代理攞獎知樓市去向</title></header><body><h1>睇代理攞獎知樓市去向</h1><p>樓市究竟升定跌、旺定淡，甚至話邊個區係焦點，睇吓經紀嘅每月成績表就一清二楚。香港置業嘅主管會，頒咗個「7月份置尊大獎」畀新界東及將軍澳區老頂王品弟，佢嘅下屬南豐廣場分行客戶經理李玉英，就攞咗最多成交宗數營業員獎，換句話講，將軍澳係7月份，甚至係8月份嘅樓市焦點，都唔會錯得去邊。<br> 上個月將軍澳君傲灣賣貨尾，今個月城中駅又話隨時上馬，成個區人流旺咗好多，一手同二手都多咗客搵貨，李玉英上個月促成7單生意，王品弟就因為港置喺區內市場佔有率超過兩成，齊齊攞獎。<br> 另外，都係王品弟旗下嘅將軍澳中心分行林文婷，就攞「優質服務顧客滿意度獎」，呢個獎係「置」優質服務計劃嘅一項比賽，透過客戶問卷調查同埋電話訪問，選出每個月3位前線員工成為得獎者，同場攞獎嘅仲有麗港城分行高玉蓓，同皇后大道中九號分行嘅陳漢榮，聽講3個人都攞滿分。</p></body></html>