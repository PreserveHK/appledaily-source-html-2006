<html><header><meta charset="utf-8"><title>金手指：點解深圳樓會貴過新界樓</title></header><body><h1>金手指：點解深圳樓會貴過新界樓</h1><p>噚日，孫柏文見到一段新聞報道，講話深圳樓同新界北區樓嘅差價，已經愈來愈少。就令我想起我自己一個小經驗。而呢個經驗，亦令我隻金手指今日為大家篤一個預言，深圳樓好快就會貴過新界北區樓。<br> 二千年初，我啱啱大學畢業，我老竇有一日晏晝打電話畀我，問我：「咩話？仲未搵工？我一定要面對面、單獨咁鬧你，今晚想同我一齊去邊度食飯？」我一聽到，作為一個典型特區孝順後生仔，當然就答：「老竇，我好聽你話，你話我太肥，所以我𠵱家減緊肥。今晚唔諗住食飯，不如第晚先至再食？」<br> 我老竇作為一個典型細心聆聽嘅特區父親，第一時間就答：「今晚可能會好大聲咁鬧你，都係要去啲唔會撞到熟人嘅地方。不如去深圳？嗰度好似聽講開咗間新嘅上海菜館，仲要好平。」當時，因為我喺花旗國返大學嘅時候，經常落當年好流行嘅rave，而專辦rave嘅場地，又將音樂開到有如流行樂隊Mp4話齋「轟到你哋眼坦坦」咁大聲。所以聽到我老竇話去深圳食上海菜，我就不經大腦咁問：「深井？乜深井有上海菜食？深井唔係食燒鵝咩？」<br> 我老竇就好祥和咁答：「唔好駁嘴。今日五點半去火車站等我，跟住我哋一齊上深圳。」嗰一次就係我大個仔之後，第一次上深圳。嗰次之前，對上一次我上深圳，我哋特區仲係大英帝國嘅殖民地，深圳先至係祖國嘅特區。仲有，二千年嘅香港，民怨沖天，啱啱度過漫長歲月嘅花旗國，啲人特別係啲靚女，又對我呢個講英文有口音嘅中國仔有偏見。所以我記得我過咗關之後，簡直有如踏進另一個世界。</p><p>冇得感受呢種動力</p><p>首先，當時深圳所有人，無論的士司機、餐廳侍應，雖然畀人睇到生活艱苦，不過都令人感覺得到佢哋對未來充滿希望，令我呢個旁觀者都充滿動力。如果你係一個可以容易感受其他人感覺嘅人（highlevelofempathy），我相信你都明白到我講緊乜。花旗國有個詞彙叫做「collegetown」（大學鎮），去形容一啲地方，充滿着五湖四海、充滿希望、自願選擇來到嘅後生仔女，而喺花旗國呢啲地方多數都係大學佔重要地位嘅小鎮，所以先至得來其名。當時我打咗一封電郵畀我啲花旗國同學，我同佢哋講：「Shenzhenistheworld'sbiggestcollegetown！」（深圳係全球最大嘅大學鎮！）差不多所有喺深圳居住嘅成年人都係移民去嘅，因為二三十年前，深圳根本就冇人。其實，我哋特區有班人返唔到大陸、唔到深圳，而我覺得最可惜嘅就係佢哋唔可以親身感受得到呢種動力。<br> 最後，我記得當時問我老竇，好唔好喺深圳炒樓，佢話：「就連地契都搞唔清楚，買賣手續又非常混亂，點炒？」咁我就繼續問：「如果有一日呢啲嘢可以搞清楚呢？」我老竇就答：「咁深圳又真係好住過天水圍，深圳樓價可能有日會高過香港有啲地方。」我諗呢日好快就到。<br> 孫柏文<br> 後記：今晚聯儲局會決定加唔加息，唔知會唔會滿地眼鏡呢？</p></body></html>