<html><header><meta charset="utf-8"><title>馮仁昭四圍超：拿督永懷陳儀馨許諾不續弦</title></header><body><h1>馮仁昭四圍超：拿督永懷陳儀馨許諾不續弦</h1><p>曾經喺《歡樂今宵》飾演「得意妹阿妙」為觀眾熟識嘅陳儀馨，因為乳癌擴散，大前晚去世，終年54歲。佢喺大馬嘅丹斯里拿督丈夫楊肅斌，噚日一臉倦容同記者交代亡妻嘅身後事，仲強調今後唔會再娶，因為佢之前應承過太太唔會咁做，加上佢𠵱家要將所有時間照顧五個仔女，佢仲講笑叫嗰啲將佢列為結婚對象嘅女士唔使再考慮佢。</p><p>舊友齊惋惜</p><p>楊肅斌提及幾個月前太太原本喺倫敦接受治療，一日佢靜靜搭飛機返咗吉隆坡，對於一個接受緊癌症治療嘅人自己坐長途機返屋企，楊肅斌覺得亡妻好堅強，佢又話太太去世當晚好似預料到自己即將離開人世，當晚全家人食完晚飯，太太分別送咗唔同嘅禮物畀家人，同大家講完晚安之後就靜靜離開人世。<br> 此外，陳儀馨生前喺EYT合作過嘅李香琴、盧海鵬、譚炳文同邵音音，聽到佢去世嘅消息都表示可惜，琴姐話：「同佢好熟，我之前去新加坡玩佢都好好客請我哋食飯，仲免費住喺佢哋嘅酒店。」鵬哥就話：「我以前去馬來西亞做嘢去過佢屋住，知道消息心都哽住，佢份人好積極，咁有錢都親力親為㗎。」邵音音噚日出席公開活動時仲一度落淚，而譚炳文就話唔會去參加喪禮，但會做帛金同送花圈。</p></body></html>