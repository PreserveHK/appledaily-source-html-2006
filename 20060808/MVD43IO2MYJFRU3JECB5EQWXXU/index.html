<html><header><meta charset="utf-8"><title>捐錢就是好 - 左丁山</title></header><body><h1>捐錢就是好 - 左丁山</h1><p>八月一日本欄講「捐錢起宿舍」，一位非港大學生，但與港大學生相熟嘅讀者Edward來電郵為港大「反宿舍國際化」講幾句說話。根據呢位讀者E嘅講法，來港就讀港大嘅內地學子，與一啲廸士尼嘅自由行遊客有幾分相似。讀者E話：「所謂國際化，就是大幅增加內地尖子數量。跟其他交流生不同，這些內地尖子多不願參加舍堂活動，只顧埋首讀書，跟同學不相往來，而且文化差異，例如個人及公共衞生等問題等等，難免令同住的香港學生感到不滿。他們（港大學生）更直言，如果國際化是指歐美交流生增加，他們無任歡迎，其中原因實非歧視內地生，而是歐美學生大都積極投入舍堂生活，令港大獨有的舍堂文化不致沒落。」</p><p>原來如此，咁就最好將啲內地生搬去港大鄰近地區居住。有人諗過，政府有咁多唔賣，或賣唔去嘅房屋，不如成幢租畀大學做學生宿舍，以上述讀者E講嘅例子，將內地生搬去校外宿舍，港大舍堂留番畀本地生與歐美學生住，不過，咁搞法，係政治不正確，人權不正確，有隔離主義之嫌，港大學生唔敢公開講出口，港大校方更唔會做。<br> 捐錢起宿舍固然好，新地與郭氏兄弟合捐三千萬畀中大研究心理健康，精神健康，亦十分有意思。中文大學嘅情緒中心的三位「著名病人」曾智華、張堅庭及林建明曾公開承認接受診治，完全好番之後，積極幫助情緒病患者，好多好多人到中大要求診治，做到「情緒中心」班醫護人員索晒氣，窮於應付。兩年前一位人士患上「返工恐懼症」，朝早一話返工就成個人震騰騰，面青青。佢嘅親人從報紙知道曾、張、林嘅故事，打電話去中大情緒中心查詢，打足兩日都冇人聽電話，因為對方應接不暇喎。好彩後來卒之入到去求診，呢位人士經中大治療後，恢復正常，家人非常高興，但亦因此知道呢個中心唔夠錢，唔夠人。好咯，現在新鴻基地產及郭家捐三千萬畀中大做精神健康嘅工作，可以造福眾多嘅香港精神緊張、情緒不穩人士，值得讚賞。</p></body></html>