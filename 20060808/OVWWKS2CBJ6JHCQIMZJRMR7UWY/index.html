<html><header><meta charset="utf-8"><title>茶餐廳︰睇皇馬唔好睇表面</title></header><body><h1>茶餐廳︰睇皇馬唔好睇表面</h1><p>侍仔：世界盃完咗成個月，今季4大聯賽又就快開波啦！<br> 招積域：咩都可以忍，但睇波就唔可以！忍得多連人都要變儍。<br> 菠蘿文：有冇咁誇張先？我7月初到𠵱家都無咩睇波，但都唔覺有所謂「餓波症」。係你哋想嗱嗱臨喺新球季露兩手啫！</p><p>雲佬正選危危乎</p><p>侍仔：好想睇今季皇馬，會唔會真係有番新氣象。新領隊、新球員、新目標。<br> 招積域：係喎！反骨仔卡比路過檔皇馬，仲有雲佬俾費sir放逐到西班牙……雲佬、魯爾同肥哨。唔知佢會出邊兩個呢？<br> 菠蘿文：3個都28-30歲，今季踢唔到好成績，就真係要經歷2、3季調整先啦！皇馬表面好氣象，但似乎都捱唔過今季。<br> 侍仔：車！我嘅雲佬一定證明畀費sir知，貶佢做後備係一個錯誤決定！當年科倫都用歐洲金靴獎塞住費sir把口。&#13;</p><p>燈柱贊卡冇料到</p><p>招積域：唔係啩？雲佬可以拎金靴獎呀？佢連正選有冇得踢都未知。<br> 菠蘿文：唔好講佢啦！講吓嚟緊今個星期六場波啦！<br> 侍仔：上海申花對傑志，同港隊對新加坡？<br> 招積域：初時以為前德國國腳贊卡會有啲嘢睇，但上次睇佢對曼城嘅友賽，成支燈柱咁企喺度。<br> 菠蘿文：咁即係冇料到啦！衝又唔掂、頂又差少少。<br> 侍仔：佢喺烏甸尼斯同凱沙羅頓時候已經走下坡啦！我唔期待佢星期六會有咩嘢表現。<br> 招積域：吳偉超傷咗，希望到時佢有得踢啦！但唔知佢會踢邊場呢？<br> 侍仔：聽講先幫港隊，後踢申花喎！<br> 文︰高洛文</p></body></html>