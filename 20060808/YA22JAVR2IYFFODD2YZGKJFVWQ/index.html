<html><header><meta charset="utf-8"><title>Home案實錄：豆粉消脂鑊氣冇有怕</title></header><body><h1>Home案實錄：豆粉消脂鑊氣冇有怕</h1><p>羊先生踏入羊太的廚房諗住撚兩味鑊氣大牌檔小炒𠱁老婆。「咳咳咳！老婆個廚房好煙呀！你有冇清潔劑？」「吓！要洗咩？部抽油煙機買咗3年都未洗過喎！」吓？睇怕羊生、羊太今勻連間屋都夠晒鑊氣喇！原來抽油煙機和抽氣扇保養得宜，壽命起碼長3倍，還能保持最高效率，盡快吸走燃燒後的剩餘氣體和有害物質，更是健康攸關的課題。抽油煙機唔可以唔洗！<br><br>記者：馮敏兒　攝影：陳盛臣、馮敏兒　<br>模特兒：Peggy（DeliciousModel）<br>顧問及場地提供：香港職業發展服務處就業及培訓員梁鐵成先生</p><p>對付兩大類抽油煙機<br>自動清洗式　定期洗安全網</p><p>論除油迹，自動清洗的抽油煙機的確好掂，買新抽油煙機可以考慮，只要每次用完自動清洗一下，便能長期保持清潔，我拆開看過裏面，原來真的除了清潔劑的遺迹外，用了3年都沒有油迹，真係得！</p><p>1.稀釋劑直接噴
</p><p>自動清洗式一般不預你拆下風扇葉，但機身、安全網和車葉的下部，其實都要定期除油。方法是拆下安全網，將小量根據說明稀釋的清潔劑，一邊直接噴上車葉，同時一邊開動抽油煙機，這樣才不會令清潔劑亂濺，不過記得要鋪好報紙和遠離食物。</p><p>2.筷子擦罅
</p><p>用筷子捲着碎布沾清潔劑細擦扇葉隙縫，等15分鐘，再噴以清水過洗，就同新的一樣。</p><p>3.劑格常滿
</p><p>平時常保持自動清洗抽油煙機的清潔劑常滿，用10年都有可能。</p><p>密封式<br>拆件出動報紙豆粉</p><p>其實大部份抽油煙機最重要的兩把風扇，都可以拆下清洗，連底版亦可以拆下，因為設計簡單，所以就算是密封式，都唔怕裝唔番，當然最理想就是可以打開清洗的款式，既方便亦安全，但清洗前最緊要第一時間切斷電源！</p><p>1.拆骨夠徹底
</p><p>可打開式的抽油煙機洗起來最徹底和安全，不過密封式的一樣有螺絲可讓你拆下底板。
</p><p>2.順時針拆安全扣
</p><p>順時針方向把扇葉的安全扣扭出。
</p><p>3.舊報紙索油
</p><p>先用舊報紙抹掉厚油迹，才好用清潔劑噴洗，再以碎布沾清潔劑徹底抹淨，最後以清水過濾。</p><p>4.撒豆粉去千年油
</p><p>盛油環油垢最厚，報紙抹後宜再在其上撒上厚厚一層豆粉，隔數分鐘，油迹就會較容易整塊揭起。惡搞的扇葉一樣可撒他滿滿一層豆粉。</p><p>5.熱水浸泡好徹底
</p><p>為了不污染瓷盆，最好用膠袋分隔，盛以熱水，倒入清潔劑，把所有厚油迹部件浸泡15分鐘，之後用碎布捲在筷子頭上，沾上清潔劑伸入扇葉中間的隙縫清潔。過完清水就搞掂。</p><p>內外兼顧　抹手紙幫你㨘機面</p><p>洗抽氣扇3部曲
</p><p>洗抽氣扇更簡單，師傅教路時常用清潔劑和水直接噴向開動中的抽氣扇就得，因為清潔劑會射向活門，同時清洗，抽氣扇本身有排水位又不會回濺室內。</p><p>1.順時針拆解
</p><p>拆除抽氣扇葉順時針用少少力扭，就能取出安全扣。
</p><p>2.浸扇葉10分鐘
</p><p>把扇葉浸在以熱水稀釋了的清潔劑內，浸10分鐘，再以百潔布抹洗再過清水就搞掂。</p><p>3.鋼絲刷洗框架
</p><p>活門和框架用鋼絲刷，沾一下清潔劑用力刷刷刷！</p><p>去污法寶一覽<br>食用豆粉</p><p>豆粉其實是起出第一層最厚油迹的最佳環保法寶。其他如藍威寶一類萬用清潔劑亦可。另舊牙刷、報紙、舊衫、百潔布、竹筷子等都是好幫手。
</p><p>除油浸迹粉</p><p>在化工原料舖有售，約$10一磅，用熱水開稀，份量為每湯匙一湯碗水。用時必須戴上膠手套，其效力媲美哥士的。</p><p>新興水蒸氣清潔機
</p><p>坊間有種噴蒸氣的清潔機，可對付一般油迹，直接噴向油迹或扇葉便可，簡單方便，由百餘到過千元不等。圖中這款國產亞強牌是初次試用之選，找了許多地方都冇，結果在黃大仙中心商場的大興電業行找到，盛惠$330。</p></body></html>