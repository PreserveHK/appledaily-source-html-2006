<html><header><meta charset="utf-8"><title>飯聞煮派：西芹牛骨髓　搵學校有氣有力</title></header><body><h1>飯聞煮派：西芹牛骨髓　搵學校有氣有力</h1><p>今日放榜，是應屆會考生的大日子，考得好就當然高興啦，考得唔好，喊完就要開始積極搵學校喇！四圍頻頻撲撲，真係少啲腳骨力都唔得！「自信」考得唔多好嘅Choco，就一早預咗今日要周圍騰搵學校，佢仲教埋大家煮補腳力餐，同各位會考生一齊加油！<br>記者：葉雪芯<br>攝影：陳偉強、陳盛臣<br>示範：Choco</p><p>脆炸牛骨髓　金黃香脆</p><p>價錢：$25<br> 需時：20分鐘<br> 材料：牛骨髓10條、炸粉1碗、雞蛋1隻、油6湯匙、椒鹽/生粉各少許</p><p>貼士：炸粉要拍得均勻，可用半煎炸形式，不會太油膩。</p><p>蠔汁扣鳳爪　軟腍汁香</p><p>價錢：$20<br> 需時：20分鐘<br> 材料：鳳爪10隻<br> 芡汁：水2湯匙、蠔油4湯匙、生抽1湯匙、油/糖/生粉/鹽各少許</p><p>貼士：炒熟鳳爪時不要用鑊鏟大力炒，這樣鳳爪皮會爛。嗜辣的朋友可在蠔汁中加入XO醬或辣椒醬。</p><p>蒜泥炒西芹紅蘿蔔　蒜香惹味</p><p>價錢：$15<br> 需時：15分鐘<br> 材料：西芹2條、紅蘿蔔半個、油1茶匙、蒜頭4粒、鹽少許</p><p>貼士：西芹和紅蘿蔔不要灼得太腍，可保持口感。</p><p>撲學校<br>瘦幾磅</p><p>Choco是應屆會考生：「其實我已經係一個重讀生，舊年已經撲過一次學校；未有學校收！稍聞邊度有學額剩，真係幾遠都飛身撲過去，玩足兩日，足足瘦咗幾磅！不停搵學校，兩隻腳就嚟斷咁滯，搞到隻腳麻痹晒！」Choco都自認今年考得麻麻，撲學校嘅機會率應該幾高！親戚朋友為了支持她，就特別教她煮番幾味補腳骨力嘅菜；例如牛骨髓，佢平時就好少食，但炸脆後好香口，而且含蛋白質和維生素，營養豐富，撲完學校之後一定要食，可以幫大家補充體力！唔講唔知，Choco話西芹是鈣質十分豐富的蔬菜，搵學校咁靠腳骨力，少啲鈣都唔得，一於要食多啲！</p><p>今晚必飲消暑冬瓜湯</p><p>「另外，喺度提醒今日要跑學校嘅同學，打完風天氣會特別悶熱，頻撲完成日，好易積住啲暑氣！今晚最好叫阿媽煲定個荷葉冬瓜湯畀大家消消暑氣，如果唔係谷到成面暗瘡，有學額要去Interview時就唔好睇啦！」</p></body></html>