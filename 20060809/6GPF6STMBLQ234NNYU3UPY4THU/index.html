<html><header><meta charset="utf-8"><title>渣打走甩咗老細</title></header><body><h1>渣打走甩咗老細</h1><p>銀行業績一浪接一浪，噚日輪到渣打，同以往一樣，先由集團高層喺英國透過視像會議做滙報，再由現場嘅香港CEO蘇利民、香港財務總監馮隆春及集團執董南凱英，齊齊主持答問大會。<br> 一開波，渣打先播段廣告片，唔少人都冇留意到，原來條片未喺香港播過，好彩華華心水清，唔係錯過咗都唔知。渣打上半年香港盤數創新高，增長26%，兩個香港高層成場都笑到見牙唔見眼，馮隆春同往年一樣，帶住代表間行嘅藍綠色手帶，影相時不知幾搶鏡。<br> 開完會散band，工作人員第一時間㩒定𨋢，護送三位高層離場，點知忙中有錯，入到𨋢先發覺少咗個，邊個？就係蘇利民囉，於是即刻急急腳走返入場，救番被人圍困嘅老細出嚟！</p></body></html>