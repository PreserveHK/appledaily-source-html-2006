<html><header><meta charset="utf-8"><title>劉夢熊要引渡周正毅</title></header><body><h1>劉夢熊要引渡周正毅</h1><p>京華山一首席顧問劉夢熊噚日廣發傳真，一睇就知滿肚氣，激到要寫信畀特首煲呔曾、黃仁龍司長、60位立法會議員、部分港區全國人大代表，仲有政協。因乜事咁激？就係因為周正毅。<br> 周正毅喺上海坐完監，好消遙。不過佢仍係廉署頭號通緝犯，而毛玉婆同劉金寶就繼續鐵窗生涯。劉夢熊封公開信呼籲「須立即引渡周正毅返港」，話香港作為國際金融中心，係兩岸四地嘅眼睛，但呢隻眼睛家吓有粒沙，必須清除先保得住香港國際金融中心嘅地位。<br> 華華相信呢粒沙，喺劉夢熊眼裏都有。話說周正毅初到香港，仲未成名，佢準備借殼上市，而幫佢搞嘅正係劉夢熊，點不知，臨埋門周正毅起飛腳，踢走人自己搞掂，又係令人火滾嘅。<br> 四年前周正毅出事，後來喺上海被判監，家陣監都坐完出嚟，但喺一國兩制之下，竟然冇引渡條例的佢返香港，等佢印印腳喺上海歎世界，又真喺對唔住上海地產小股東。</p></body></html>