<html><header><meta charset="utf-8"><title>上環乙級商廈吸引洋人</title></header><body><h1>上環乙級商廈吸引洋人</h1><p>外國人鍾意蒲吧，所以喺蘭桂坊附近嘅住宅，成為外籍客聚居地，估唔到連呢一帶嘅寫字樓，都係佢哋嘅入市對象。<br> 美聯香港商業部營業經理陳麗屏報料，話上環蘇杭街秀平商業大廈低層全層，啱啱由一個外籍客用213萬買咗，呎價1952蚊，計劃自用。<br> 點解會買啲乙級商廈？除咗係因為離中環蘇豪區僅十分鐘，行去上環地鐵站都好方便，仲有就係大廈一梯一伙，唔使同人爭公用地方，可謂個人天地。<br> 蘭西覺得呢類單位，兩百零萬有交易，入場費平都係原因之一，甲級商廈動輒都要過千萬，唔係咁多人畀得起。以大廈呎租叫價約10蚊計，就算買嚟收租，都有6厘回報，唔算差。<br> 原業主舊年9月用約152萬買入，唔夠一年賺約61萬，層樓升值四成，比住宅仲和味。</p></body></html>