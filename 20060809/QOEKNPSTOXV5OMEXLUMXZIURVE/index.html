<html><header><meta charset="utf-8"><title>富邦李晉頤唱反調</title></header><body><h1>富邦李晉頤唱反調</h1><p>第一間反主流唔行7日制，只係星期四延長營業時間嘅銀行富邦，噚日公布中期業績，傳媒加埋分析員，迫爆成間會議室，咁多人到場，富邦嘅大公關Betty最大功勞，事關佢交遊廣闊，call到唔少老友撐場，場面熱鬧老闆自然心情靚，所以間行嘅董事總經理兼行政總裁李晉頤一開聲，唔係講盤數，而係先讚呢位大公關，仲要講足成分鐘。<br> 次次業績會，傳媒都只係用英文或者煲冬瓜同李晉頤傾偈問問題，但李總話，喺香港16年，平日返工都係講廣東話，業績會用英文國語，純粹係記者要求，咁下次會唔會用廣東話滙報同答問題？佢笑笑口話，梗得啦，冇問題！<br> 其他銀行開7日，佢唔跟，怕唔怕被人搶晒啲客呀？李晉頤好直接話，佢哋唔同滙豐，唔使搵太多客，3至4%已經夠！可以搵多啲客都唔搵，可以話係別樹一幟。</p></body></html>