<html><header><meta charset="utf-8"><title>中環在線：國航李家祥任你問</title></header><body><h1>中環在線：國航李家祥任你問</h1><p>香港話自己係金融中心，但上市公司成日唔見錢，經紀行又不時爆煲，真係有啲羞。你話再唔努力，分分鐘被上海追過。好似隻中國國際航空（在港編號753）發A股，市場焦點雖然係芬佬認購不足，要大幅削減集資規模四成，不過，華華就見到另一樣嘢──A股新股市場嘅透明度都好高，港交所行政總裁周文耀認真要留意吓。<br> 國航上星期五做完大戶詢價認購，周一晚喺上海交易所登通告，講明收到幾多份認購表格，列明邊間基金公司認購咗幾多，清楚到不得了，散戶可根據呢啲資料，決定跟唔跟大戶落注。相比之下，香港新股上市，所有機構投資者嘅認購資料，基本上收埋喺包銷商度，包銷商講到天花龍鳳都得，資訊極不公平。</p><p>A股編號之迷</p><p>最勁嘅係，國航今日喺網上公開發售，班高層噚日晏晝兩點鐘起，一連四粒鐘透過網上與散戶直接對話，任散戶直接問。班高層答咗過百條問題，好認真，相比起香港新股上市，只係求其開個記者會，答記者幾條問題就嗱嗱聲鬆人，差天共地。<br> 華華再睇睇內地股民問乜，發覺問題都幾到肉，唔係淨識攞貼士，佢哋除關心公司前景，連好細微嘅嘢都問到，好似其中一條問題，問中國銀行H股編號係3988，A股係601988，國航H股編號753，A股係601111，點解唔揀601753呢？<br> 咁你估吓國航董事長李家祥點答，佢話國航有「四心」服務承諾，包括「放心、順心、舒心、動心」，四條1就係四個心，代表咗國航實現上述目標，同埋爭第一嘅決心。華華睇完即刻笑到碌落地，估唔到平時成日笑咪咪嘅李總，咁鬼有急才。<br> 李華華</p></body></html>