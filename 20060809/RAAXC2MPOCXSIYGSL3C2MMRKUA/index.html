<html><header><meta charset="utf-8"><title>影音試團：Panasonic晒冷顯野心新機硬拼三大名牌</title></header><body><h1>影音試團：Panasonic晒冷顯野心新機硬拼三大名牌</h1><p>講起Panasonic數碼相機，最印象深刻肯定係林嘉欣個防手震廣告，自此DC界一窩蜂咁加入防震功能。Pan記話未夠喉，學埋SONY咁推出首部單鏡DC，打埋高階玩家。喺新機發布會入面，仲有幾部重點DC，擁有嘅賣點擺到明針對巿面三大品牌，彷彿話畀用家聽：別家強項，我都有！<br>記者：許福合<br>攝影：陳盛臣</p><p>今次Panasonic將會由DMC-L1擔大旗，呢部係Pan記首部單鏡DC，自然份量特重，另外兩部FZ50同DMC-LX2亦好有賣點，前者達一千萬像素，而後者具備28mm廣角鏡頭，兼玩16:9影相，可謂各擅勝長。</p><p>影相度相即時睇</p><p>L1係Pan記首部單鏡DC，第一個賣點「4/3系統」，已擺明學足OlympusE-330，即係支援全域顯示，可以睇住個芒嚟影相，能有效預計構圖同攞景，毋須再「臉貼相機」咁辛苦，打破單鏡DC只能用光學觀景窗影相嘅局限。除AF及MF對焦時可作預覽外，MF還可確認對焦及景深，暫時只有4/3系統機種可做得到。<br> 另外L1所採用感光元件LiveMOS亦同Olympus扯得上關係，組件雖然由Pan記自家開發，特點係高畫質、低雜訊、耗電量低等，不過網上流傳話曾得到Olympus喺設計上嘅支援，不過因為L1使用另一款影像引擎，加上設定不同，整體效果兩者仍有唔少差異。</p><p>PROFILE<br> 感光元件：790萬像素LiveMOS<br> 快門速度：30至1/4,000s<br> 屏幕：2.5吋<br> 記憶卡：SD卡<br> 電源：專用鋰電<br> 體積：146×87×77mm<br> 重量：606g</p><p>套裝搭鏡王防手震</p><p>L1解像度達到790萬像素，跟機有埋支LEICAVARIO-ELMARIT14-50mm/F2.8-3.5靚鏡，鏡頭本身已具備MEGAO.I.S.防手震系統，加上預設有光學3至4級光學手震補償效果，大大提高手持拍攝同夜景慢快門時嘅穩定性，而且鏡頭已得到「LEICA認證」，更係質素保證。另一個要講係機身，與一般單鏡DC大手柄設計不同，較為似Prosumer級DC。機身用上金屬物料，感覺相當硬淨，加上表層有皮革保護，唔怕刮花及滑手，全機手感良好。</p><p>12倍長炮兼防手震</p><p>早排CASIO出咗部Z1000，機仔細細居然突破千萬像素，沖曬巨型海報都得。而Pan記另一部新DCFZ50，亦係以千萬像素定位，更配備大炮遠攝規格，淨係光學變焦已經有12倍，同級而又具備12倍變焦DC，最出位要數CanonS3IS。FZ50當然唔少得Pan記出名嘅O.I.S.防震系統，整體功能也比S3IS出色齊全，可以最高ISO3200感光度拍攝，不過當要拍千萬像素相片時，只能用ISO1600。而據P記表示，比起上代FZ30，雜訊更低。電池方便係值得一讚，可以拍攝多達360張相片（CIPA標準），慳電非常。</p><p>規格：1,010萬像素、12倍光學變焦、ISO3200、2"芒、85.5×140.75×142mm、668g</p><p>28mm力爭廣角王地位</p><p>另一部LX2係LX1後繼機，強項賣點當然首推28mm超廣角，機身具備黑銀2色，除咗感覺更Pro之外，仲好似巿場上另一部以28mm廣角為賣點嘅黑機RICOHGRDigital，影闊景同樣咁耍家，而且最特別係闊得徹底，連LCD都用上16:9闊屏比例，大小為2.8"，再配合16:9CCD，可以拍出原汁原味16:9相片，唔會Cut頭Cut尾咁搵笨。LX2懷舊味較重，影相或用作收藏都唔錯，而LX2功能淨係16:9模式拍攝已經好夠玩，而且好似FZ50一樣，最高可以用到ISO3200，要應付唔同環境拍攝都好輕鬆。</p><p>規格：1,010萬像素、4倍光學變焦、ISO3200、2.8"芒（16:9）、55.8×106×26.3mm、187g</p><p>名人撐場助勢<br>代言人林嘉欣：機仔細細放落袋</p><p>對相機基本要求係要CompactSize，所以對Panasonic細機特別有好感，又可以放落手袋拎出街用。操作上一定要快，隨時一影就可將景物捕捉到，另外WB選擇要夠多，落雪、煙花等環境都要應付到。</p><p>攝影師水禾田：搭LEICA夠完美！</p><p>L1配搭上LEICA鏡頭，可為完美，親手試過L1，無論動靜拍攝，又或室內外取景，效果都相當好，而感光度高，造型設計，都好符合攝影者愛好，加埋連鏡頭都有防手震功能，要應付唔同環境拍攝都好有幫助。</p></body></html>