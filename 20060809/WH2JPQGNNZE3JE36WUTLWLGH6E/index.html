<html><header><meta charset="utf-8"><title>股路縱橫：股價大偏低安全倉靜極會思動</title></header><body><h1>股路縱橫：股價大偏低安全倉靜極會思動</h1><p>今日講隻超級冷股，就係安全貨倉（237）。<br> 安全倉噚日成交9.4萬股，已經算多，前日僅成得2000股；對上兩個禮拜，成交分別都只係得15.4萬股同22.6萬股。喺過去大半年，安全倉好多日子都冇成交。<br> 安全倉係一家小型公司，發行1.35億股，市值4.67億元。公司細細，除咗大股東揸咗近半股權外，餘下亦大部份在有關係人士同長線投資者手中，正如早前推介過嘅聯康生物科技（690）一樣，安全倉亦具有極強嘅「可塑性」，只要公司有消息，股價隨時會有好強烈反應。<br> 有名你叫，安全倉就係經營貨倉，以及投資物業同股票。推介佢，主要係佢現時股價係極度偏低，06年度（3月結算）止，股東資金11.36億元，每股資產淨值8.42元。<br> 去年度，集團獲利1.67億元，升40.79%，每股盈利1.24元，全年派息14仙，另特別股息2仙。盈利增加，主要係投資物業公平值增值1.33億元。</p><p>每股資產值料逾10元</p><p>安全倉係家族公司，一直以來經營手法頗為保守，物業估值方面，有部份貨倉物業以折舊方式入賬，賬面值可能低估，若全部重估，每股資產實值應在10元過外。<br> 推介安全倉，主要係家族公司都會有靜極思動的一天，公司資產既然咁值錢，通常會有兩條路可走，一條係私有化，另一條就係善價而沽。看管理層作風，行第2條路的可能性較大。<br> 集團在柴灣和葵涌有貨倉物業，另外在觀塘持有工貿寫字樓振萬廣場，出租情況理想。自從apm開業成為觀塘的潮點，帶來滾滾人流，現時舊區又計劃重建，觀塘區物業價值會進一步提升。振萬廣場有「可塑性」，唔排除會有財團睇中。<br> 去年10月底，安全倉股價曾低見2.50元（除息計），之後逐步由低位回升，噚日收3.46元，係回升後嘅高價，睇勢已有作動迹象。早前亦講過，冷門股不一定冇投資或投機價值，好似安全倉，一有消息，股價隨時可以升一個開，小刀可以鋸大樹。<br> 郭兆誠</p></body></html>