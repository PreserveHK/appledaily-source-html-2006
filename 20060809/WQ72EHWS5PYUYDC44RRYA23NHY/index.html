<html><header><meta charset="utf-8"><title>蘭西情報課：租客睇好樓市上車</title></header><body><h1>蘭西情報課：租客睇好樓市上車</h1><p>絕大部份人買賣物業，都係同一心態，買平啲、賣貴啲，呢種一廂情願嘅諗法，可謂人之常情。不過，眼見美國息口好似見頂，過往用嚟大幅壓價嘅最強藉口就嚟用唔着，有啲想買樓自住嘅用家，趁𠵱家業主普遍仲肯接受議價，都陸續落實入市，尤其係啲觀望咗好耐，又睇好後市嘅租客，入市步伐亦緊隨豪宅投資者，趁仲有減價水位，轉租為買。<br> 中原林龍南話，北角城市花園10座中層A室，啱啱由同區租客承接，佢份租約仲未完，不過，反正買咗樓搞裝修都要時間，業主又肯即減10萬銀，以550萬成交，單位1168呎，有海景，呎價4709，算唔錯啦。業主年初已換咗樓，賣平少少都冇咩蝕底。</p><p>同樣都係中原嘅消息，黃家全話，荃灣麗城花園1期3座中高層A室，830呎，由葵涌租客越區承接，業主原開價230萬，即減20萬至210萬成交，呎價2530，以正南部份海景單位嚟講，算市價啦。呢名租客之所以入市，係因為租約就快完，又認為今年息口會橫行，後市有得諗，𠵱家買樓絕對正確咁話。<br> 電郵地址：nancy@appledaily.com</p></body></html>