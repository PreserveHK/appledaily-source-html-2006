<html><header><meta charset="utf-8"><title>金手指：沽英石油　揸中石油</title></header><body><h1>金手指：沽英石油　揸中石油</h1><p>幾個月前，孫柏文曾經講過當今世上最不思進取嘅兩間石油公司，第一就係英國石油公司（BP），第二就係蜆殼石油公司（RoyalDutchShell）。咁當日我話佢哋兩個不思進取嘅原因係因為佢哋作為石油公司，都成日唱淡油價，話今次石油升浪之不過係一個泡沫。不過當日，我就講過蜆殼石油都仲有得救。因為佢哋卒之被我隻金手指篤醒，接受高油價並非一場夢，捨得開始投資落去開發成本比較貴嘅油沙開採項目。<br> 當日，我就應承過大家，留待「他朝」先至批評英國石油公司有幾咁廢。而「他朝」就咁啱係今日。如果大家都有留意新聞報道，應該知道英國石油公司宣布，將佢喺花旗國橫跨阿拉斯加嘅輸油管，完全關閉。原因係英國石油公司由年初開始，因有人投訴佢哋條輸油管漏油，就開始檢查條管。點知，條管都未查夠一半，佢哋已經發現到十幾處地方，隨時可以大漏油，造成嚴重環境污染。所以就一聲令下，關閉輸油管。<br> 呢條油管，係花旗國最大油田輸出石油嘅唯一途徑，英國石油公司一關閉輸油管，世界即刻少咗40萬桶石油一日。每日40萬桶生產量，大約係世界總生產量嘅0.5%。多唔算多，少唔算少。舊年9月，花旗國墨西哥灣打風，油價第一次升穿70美元一桶嘅時候，就有大約每日140萬桶石油生產量冇咗，所以今次算比較輕微。仲有嗰次打風，英國石油公司有一個喺墨西哥灣，佢哋寄予厚望嘅鑽油台打完風傾側、半潛水。未打風前，原先話會05年尾開始投產，打風之後，英國石油就話幾個月就可以搞番好佢，到噚日我上網查，英國石油話嗰個鑽油台要去到07年先至可以投產。嗰個鑽油台每日可以生產25萬桶石油，當油價係60美元一桶，英國石油公司就每年少咗55億美元收入。</p><p>不過上次停產係打風，係天災，今次擺到明係英國石油公司管理有嚴重問題。問你仲敢唔敢買佢嘅股票？我以前做分析員嘅時候，其中一個老前輩曾經講過：「如果兩間做同樣生意嘅公司，每股盈利一樣，不過一間公司嘅股價高過另一間。一個稱職嘅分析員，係可以解釋得到點解就算每股盈利一樣，市場對兩間公司嘅評價，製造咗股價有呢個差價。不過，一個成功嘅分析員，就可以解釋得到點解市場係錯。而將會係最大紅大紫嘅分析員，不單是可以解釋點解市場係錯，仲要大大聲叫啲客買。」當時我就問咗一句：「要紅就係咁簡單？」老前輩輕輕一笑，就再講：「叫啲客買咗之後，就求神拜佛都要啱！」<br> 我記得第一次出股票買賣建議，就係叫啲客買857中石油，當時我其中一個叫人買嘅論調，就係中石油就算比起英國石油公司嘅每股盈利一樣，股價都比人低。呢個差價唔單止唔應該存在，因為中石油有祖國解放軍全力支持，所以應該就算同英國石油公司嘅每股盈利一樣，股價應該高過英國石油。今時今日，中石油同英國石油嘅市盈率都係12倍。眼見英國石油呢種三流嘅管理手法，仲唔係沽英石油、揸中石油嘅時候咩？英國石油已經唔再叫自己做BritishPetroleum，要叫做BP，唔通佢哋有遠見知道自己有BigProblems？<br> 孫柏文</p></body></html>