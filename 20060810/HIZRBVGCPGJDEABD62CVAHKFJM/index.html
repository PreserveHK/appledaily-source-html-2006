<html><header><meta charset="utf-8"><title>徐濠縈抱B女會鋒芝<br>Eason聞妻爆家事：返去話佢</title></header><body><h1>徐濠縈抱B女會鋒芝<br>Eason聞妻爆家事：返去話佢</h1><p>爛蒲爛玩的陳奕迅（Eason）太太徐濠縈日前自爆拒送22個月大的B女陳康堤讀國際學校，但前晚卻送趣致B女蒲謝霆鋒中環band房鐵竇會「鋒芝」，同晚為口奔馳忙於演出直播節目的Eason，聞老婆爆家事終開聲振夫綱：「我返去要話吓佢！」</p><p>張栢芝和謝霆鋒展開的高調鋒芝戀，由內地橫店開始上演真人騷再直落返港，與霆鋒向來老友的爛蒲陳奕迅老婆徐濠縈，前晚也加入鋒芝做騷行列，手抱22個月大的寶貝女陳康堤到霆鋒的中環band房，會合早已先在場的栢芝敍舊。</p><p>長相趣致</p><p>前日栢芝完成化妝品宣傳活動後，即親送外賣到愛郎band房，到晚上約7時，身穿白背心和短牛仔褲的徐濠縈也拖小康堤到場，但一見記者即抱女匆匆上樓會栢芝，由於栢芝曾稱已準備隨時為霆鋒生仔，未知這晚又會否乘機向Eason嫂取經呢？<br> 直至半個小時後，徐濠縈再抱女兒離場，尾隨傭人則為她拿着一大袋戰利品。現場所見，小康堤身穿碎花裙仔及涼鞋，臉圓圓、眼仔睩睩，長相十分趣致，但可能未適應被傳媒拍照，她竟嗡起小臉，雙眉皺成八字，然後極速隨母坐的士離場。</p><p>首振夫綱</p><p>另一邊廂的Eason前晚就繼續為口奔馳，到觀塘apm商場出席無綫娛樂台《放榜前的一個晚上》現場直播。對於徐濠縈日前揚言不會送女兒讀國際學校，認為她是中國人不必講英文，平日事事撐老婆的Eason，聞訊後卻反應愕然：「吓？又講屋企嘢？」他更鮮見地開聲振夫綱，表態教訓老婆，他說：「我返去話吓佢，唔好成日講啲屋企嘢出嚟，我最擔心被記者知道第日個女讀邊間學校，唔想影響個女讀書，唔想佢上鏡，所以我支持學友，我會咬人㗎。」<br> 不過Eason禁老婆提女兒，自己卻率先擺囡囡上枱，將女兒玉照放在今年2月推出的EP《LifeContinues》封套上，兩公婆同樣奇趣，難怪天生一對。<br> 此外，曹查理日前在蘇州與影迷聚會，他接受記者訪問時，談到栢芝和霆鋒的戀情時，忽然高舉3字手勢，似暗示二人造人成功，栢芝並懷有三個月身孕。<br> 至於栢芝的經理人李小姐說：「百分之百唔係。」中國星老闆娘向華強太太陳嵐昨日回應：「我冇聽過呢個消息，有就恭喜佢。」<br> 採訪、攝影：娛樂突發組、卓寶花、陳順禎</p></body></html>