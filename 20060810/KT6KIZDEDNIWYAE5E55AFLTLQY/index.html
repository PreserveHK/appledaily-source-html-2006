<html><header><meta charset="utf-8"><title>關你車事：江芷妮「斗零踭」撩㷫2.5掃把佬</title></header><body><h1>關你車事：江芷妮「斗零踭」撩㷫2.5掃把佬</h1><p>相約江芷妮做訪問前，懶叻以為佢一定會揀車仔又或者自動波車，點知佢劈頭第一句竟然係話：「我好大想頭喎，我想試林寶堅尼架Garlando。」即時嚇咗一跳，咁辣?後來因廠方未能安排試車，佢即刻話想試「掃把佬」，嘩，又係辣嘢，仲要係棍波嗰隻ImprezaWRX，睇吓你點舞得掂！誰不知佢一跳上車即刻好似車手上身咁，就算腳踏「斗零踭」依然在兩分鐘之內與車絕塵而去，可憐我揸住架Prado四驅連尾燈都見唔到，就咁俾佢「飛甩」咗，佩服！佩服！<br>記者：黃婉冰<br>攝影：周旭文</p><p>軚盤靈活拖住波入彎</p><p>拍攝當日芷妮一身斯文裝束，仲着住對鬼咁高嘅斗零高踭鞋，講真，唔擔心就假，對鞋咁高踭，吊「極力子」掂唔掂㗎？架車咁辣，會唔會「駕控」唔住㗎？誰不知原來以上所有問題完全唔係問題，一路上我揸住架大型四驅車跟隨其後，由將軍澳直駛清水灣，點知一上山路，佢即刻快放，見彎入彎，不消2分鐘已經離我而去，一下子消失得無影無蹤，好明顯，呢架車係完全難唔倒佢。<br> 「呢架車我仲未試盡㗎，好易操控，個軚盤好敏捷，我都知佢叫『彎路之王』，而我以前都揸過標致206，但呢架好唔同，入彎唔使急煞，就咁拖住波就可以，入彎好定，無得頂，啲人成日以為好難揸，淨係啱男仔，但我覺得好易控制，好好揸，女仔都揸得掂，快又得，市區揸又可以，而且幾慳油，2,500c.c.已經好夠用。唯一唔好係個車廂，設備簡單咗啲，我比較注重音響，佢個CD機就唔夠，得單碟。以前我都有諗過買三菱EvolutionⅨ，但試完呢架之後，我都有啲心郁買呢架，但要過咗我媽咪嗰關先得。」</p><p>玩兩年就Tradein換車咁樣最抵</p><p>芷妮不忌諱話自己鍾意換車，但一再強調並唔係有錢，只係想喺有生之年可以揸勻晒各種唔同嘅車款。<br> 「我好鍾意揸車，好想可以揸勻所有嘅車，所以換車換得密，咁唔代表我有錢，我玩車宗旨：每架車都唔會揸太耐，淨係維修費都要一大筆，不如揸一、兩年，趁佢車價未跌得好多就攞去Trade過架二手車，咁樣花費都唔使好多，就好似手提電話咁，我覺得咁樣買車係最抵同最化算！」果然係玩車之人，咁都俾你計到盡，各位記住，以後唔好再質疑佢何來有咁多錢成日換車喇！</p><p>MyDreamCarFerrari360Spider</p><p>貴至平治SLK、平至smartfortwo、大至七人車Odyssey、甚至連電單車，芷妮都一一擁有過，問佢現時最想擁有嘅DreamCar係邊架，佢話：「我嘅DreamCar好遙遠，就係法拉利360Spider，佢唔同林寶堅尼，『林寶』太Man，操控又難，我鍾意法拉利360Spider個外形夠Cool，加上又係我鍾意嘅黑色，開篷又滿足到我可以去海邊、去游水嘅要求，其他Model好似Enzo、F50咁，對我嚟講太遙遠啦，Spider都OK。」</p><p>SubaruImpreza　WRX2.5Specifications</p><p>馬力：230ps/5,600rpm<br> 扭力：32.6kgm3,600rpm<br> 引擎：2,457c.c.水平對向4汽缸Turbo<br> 傳動：5前速手波，恒式4驅<br> 車價：$224,877<br> 車輛提供：MotorImage（25112727）</p></body></html>