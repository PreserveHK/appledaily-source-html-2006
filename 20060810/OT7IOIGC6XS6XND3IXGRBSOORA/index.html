<html><header><meta charset="utf-8"><title>童顏李彩寧游夜水谷33C弗爆身材</title></header><body><h1>童顏李彩寧游夜水谷33C弗爆身材</h1><p>無綫姐仔李彩寧早前轉投新經理人公司，以全新青春活力形象勇闖影圈，日前還以一身熱褲裝束到沙灘展示魅力。為免曬黑肌膚，李彩寧最愛游夜水消暑，還提議女性練習氣功養顏。</p><p>李彩寧加入無綫6年，發展未見突出，早前轉投新經理人公司中國星，投身影圈，還一連接了兩部電影，令她脫胎換骨，日前她更穿上性感小熱褲到沙灘享受日光，青春迫人，充滿自信與光采。</p><p>愛曬月光</p><p>雖謂騷quali，不過擁有33C上圍的李彩寧對自己的身材仍有不滿意的地方，她說：「可能我比較瘦啦，對身材都冇乜信心，但係我一增肥就會肥塊面先，所以唔可以太過份。」夏日炎炎，李彩寧最愛游泳，享受涼浸浸感覺，但因容易曬黑，故多在晚間出動，她說：「夏天我日日都會游水，我都好想喺陽光沙灘玩水，但因為皮膚曬黑咗好難褪色，惟有游夜水消暑，曬月光。」
</p><p>氣功養顏</p><p>5呎4吋高的李彩寧身形纖瘦，配以一張稚氣面孔，感覺很孩子氣，原來她自有養顏秘方，由於她自幼體弱多病，故三年前開始練習氣功，她說：「練咗氣功後，促進體內新陳代謝，令體內狀態好啲，而且有養顏效果，面色會紅潤好多，如果女士想養顏，呢個都係個好方法。」<br> 採訪：卓寶花<br> 攝影：陳順禎<br> </p></body></html>