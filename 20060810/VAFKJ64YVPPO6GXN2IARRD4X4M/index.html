<html><header><meta charset="utf-8"><title>美女櫥房：珠片衫X黑短褲　一褲兩變騷美腿</title></header><body><h1>美女櫥房：珠片衫X黑短褲　一褲兩變騷美腿</h1><p>每逢夏天，閃閃珠片衫特別多，近年更多咗不少燙石圖案上款式，令夏日閃上加閃。以往珠片可能給你娘嘅感覺，但其實不同款式、配搭可以顯現不同味道。今次請來ATT設計師Lennon幫手教路，想知點襯？即睇！<br>記者：許維雅<br>攝影：譚盈傑<br>Model：Zoe@PureModels</p><p>要型襯黑短褲</p><p>怕牛仔褲熱，嫌牛仔褲都係普通得滯，不如襯條短褲仔，顏色以黑色最易襯，款式首選摺腳款式，襯埋件黑色線質長身外衣就夠晒型。加對高踭鞋仲可以盡Show美腿，夜晚去玩去蒲，呢個Look就至啱。<br> 米白色閃閃珠片長身上衣$189/f<br> 黑色摺腳短褲$298/a<br> 黑色線質背心長身外套$338/a<br> 黑色絹面高踭鞋$468/a</p><p>其他選擇</p><p>同一條黑色短褲，變第2個Style。想日頭着可揀閃珠片較細嘅圖案，襯件短身外套，一樣好睇。</p><p>要青春揀圖案閃片</p><p>一啲圖案閃片上衣多數係Tee款，着圖案閃片會感覺較青春，更有連身短裙款式，最容易襯條粗Belt已經可以盡顯活潑少女氣息，加對涼鞋，着嘅清爽、睇嘅舒服，呢個配搭最適合戶外活動。<br> 白色燙石連身短裙$149/f<br> 白色粗織皮帶$50/d</p><p>其他選擇</p><p>圖案閃片Tee襯上牛仔短褲或短裙就最好睇，適合年紀較輕一族，款式應選擇較貼身嘅Cutting，少女味較重。</p><p>要穩陣襯牛仔褲</p><p>珠片衫唔係人人着得靚，怕着短褲，最簡單又穩陣係襯牛仔長褲。閃石Top首選鬆身嘅款式，襯條貼身牛仔褲已經好足夠，入秋後加件外套一樣好睇。<br> 白色珠片蝴蝶結上衣$152/c<br> 紅色長身外套$369/b<br> 淺藍色牛仔長褲$250/b<br> 紫色漆皮高踭鞋$399/b</p><p>其他選擇</p><p>牛仔褲選素淨款式，而珠片衫就花一點都無所謂，這件LowCut閃珠片充滿夏天氣息，襯牛記啱晒！</p><p>ATT設計師Lennon：下身盡量簡單</p><p>「一般釘咗閃珠片或燙咗閃石嘅衫，其圖案或者閃位都係重點所在，最輕便當然係襯牛仔褲或者牛仔裙。不過，着珠片衫其實真係要好小心，因為襯得唔好好易變娘。唔想娘味重的話要識得分散注意力，下身應該盡量簡單，唔好上閃下又閃，如果唔係就會變成棵聖誕樹咁。鞋方面，輕便款式嘅鞋如着涼鞋就最好睇，切忌着Boots，夜晚想變番Cool少少可以着高踭鞋。」</p><p>店舖查詢</p><p>a/2068（29447804）尖沙嘴利時商業大廈2樓225號舖<br> b/INSPIRE（34282309）銅鑼灣東角Laforet1樓125號舖<br> c/REACTCo.（34286146）銅鑼灣銀座商場地庫35A號舖<br> d/ITSYBITSY（27966868）尖沙嘴利時商業大廈2樓241號舖<br> e/02@August（34228473）尖沙嘴利時商業大廈4樓402號舖<br> f/ZARA（26291850）尖沙嘴海港城2328號舖</p></body></html>