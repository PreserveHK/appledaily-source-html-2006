<html><header><meta charset="utf-8"><title>詹瑞文Figure倒模笑到僵</title></header><body><h1>詹瑞文Figure倒模笑到僵</h1><p>詹瑞文最近獲本地著名設計師蘇卓航（EricSo）邀請，製造半身figure。阿詹日前倒模時，要坐定定保持同一個笑容達半小時，令笑容繃緊，但他謂這次遠遠比不上學舞台劇時做面具辛苦，因為當時太心急拉扯面具，弄致要重做一次！</p><p>設計師蘇卓航忙於為下月舉行的「人格品味」展覽製造figure，並挑選了六位他認為有品味的人作模特兒，包括詹瑞文、李璨琛、歐陽應霽、演出電影《乒乓》的日本演員Anata、一位日本時裝設計師以及蘇民峰。</p><p>最怕瞓着</p><p>日前詹瑞文到葵涌倒模，由於figure是半身人像，所以當日要赤膊上陣，三名師傅為他貼上膠頭套，以防過程中頭髮被扯脫，接着師傅便用石膏繃帶貼在其頭部和臉上，大約半小時石膏乾透後，便將倒模扯出，以供後期製作之用。<br> 由於figure的面部表情是微笑，所以阿詹要保持同一個笑容達半小時，幸好他多年前已試過倒模，所以不覺得今次特別辛苦，他說：「嗰時我哋學做舞台劇，每個人都要做自己嘅面具，所以好耐之前已經受過呢種彈動不得嘅感覺，我記得大約都倒過三次模㗎。」他知道倒模過程最重要是不可以心急，否則要從頭再做一次，他說：「我以前就係因為心急，想快啲扯開晒啲繃帶，點知個模入面未乾得透，睇唔到啲眼耳口鼻輪廓，於是又要從頭整多一次，所以今次我一啲都唔心急，反而最怕係瞓着咗keep唔到個笑容。」</p><p>演出專業</p><p>至於EricSo，他透露選擇詹瑞文的原因是覺得對方的舞台演出很專業，他說：「詹Sir舞台上嘅演出真係好出色，佢唔係話做表演去引觀眾笑就算數，我感受到佢演出時好用心，每一次都有訊息帶畀觀眾，而且佢每一個新嘅演出，都會帶畀大家好多驚喜，呢啲係我最欣賞佢嘅地方。」<br> 採訪：李珮洳<br> 攝影：陳順禎</p></body></html>