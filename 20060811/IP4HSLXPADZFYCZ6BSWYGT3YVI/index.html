<html><header><meta charset="utf-8"><title>內地拍戲煞科開火<br>馮仁昭四圍超：梁家輝狂數導演冇水平</title></header><body><h1>內地拍戲煞科開火<br>馮仁昭四圍超：梁家輝狂數導演冇水平</h1><p>影帝梁家輝星期二（八號）啱啱喺北京拍完《我的教師生涯》，部戲由內地導演鄭克洪執導，家輝同秦海璐做男女主角，本以為曲終人散，點知戲外比戲裏更精采。</p><p>即時刪除戲份</p><p>噚日台灣中天新聞播咗段新聞片，話梁家輝喺煞科當日，同導演鄭克洪喺北京片場鬧交，佢仲當場數落導演話：「他（導演）愛罵就罵，自己也做得不對，還隨便找一個人來罵，甚麼態度！」大鬧對方糟蹋劇本之餘，仲繼續發炮勁鬧話：「從影20年，我遇到一個最沒有水平的導演！」<br> 兩人鬧交嗰陣，唔少工作人員都在場，佢哋都話導演因為要趕戲，仲要應付記者採訪，一時心急先開口鬧人。<br> 至於鄭克洪都顯得唔耐煩，事緣部戲原本係搵郭曉東做主角，後來因為梁家輝打電話話想做，所以先飛咗郭曉東，估唔到今次衰收尾擘面收場，鄭導演已經決定刪除家輝喺最後一場戲嘅戲份。<br> 不過馮仁昭噚日打電話問家輝係咪同導演喺片場鬧交，佢就否認話：「咁誇張，邊度嘅消息嚟㗎？我冇同導演鬧交，唔好聽埋啲道聽途說，你都未睇過條片，點知係真？」</p></body></html>