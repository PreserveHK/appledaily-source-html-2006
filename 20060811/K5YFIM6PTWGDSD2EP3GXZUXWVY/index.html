<html><header><meta charset="utf-8"><title>《瘋狂的石頭》掟低《X-men》<br>華仔投資拍片終於有錢賺</title></header><body><h1>《瘋狂的石頭》掟低《X-men》<br>華仔投資拍片終於有錢賺</h1><p>劉德華投資的「亞洲新星導」項目，花近500萬由內地導演寧浩拍的新戲《瘋狂的石頭》，最近在內地上映，票房打低同期上映的《變種特攻：兩極爭霸》（X-men:TheLastStand），終為經常投資失利的華仔洗底，其2,500萬培育新導演的計劃，現在已回本。</p><p>劉德華旗下的映藝娛樂公司去年舉辦亞洲新星導計劃，投資給六位導演拍片，其中由內地導演寧浩執導的《瘋狂的石頭》，於內地上映半個月便收1,500萬元票房，打低同期上映的《變種特攻：兩極爭霸》，該片昨日在香港上畫，老闆華仔早前特地邀請寧浩來港慶功，並一同接受訪問。</p><p>執導《中國式離婚》</p><p>執導《中國式離婚》<br> 對於一向被人勸說不要再做生意的華仔，投資新戲有漂亮成績，他不禁笑說：「終於可以洗底，終於平反喇，終於一次係做老闆做得好成功，我覺得比起拍一部收6,000萬嘅戲仲開心，我想讚一讚總監余偉國，佢花好多時間推薦導演嚟拍戲，佢先係真正培育導演嘅老師，我只係出錢嘅老闆。」<br> 導演寧浩也因此事業再上一層樓，其實他曾執導內地人氣劇《中國式離婚》，之前憑《綠草地》得華仔賞識，獲邀參與新星導計劃。《瘋》片可算是搞笑片，也有黑色幽默的成份，有人看了更指那是一部悲劇，華仔說：「我第一次喺屋企睇冇字幕嘅，已經由頭笑到尾，第二次喺上海睇首映，套戲好藝術，都可以話係商業，睇完我覺得俾寧浩迷倒，佢嘅態度同概念都迷倒我。」&#13;</p><p>嘲靚靚大肚變醜樣</p><p>現時寧浩被內地媒體譽為新一代馮小剛，他以普通話笑說：「我不認為這樣，我只關注自己要做的事情，其他都不在乎，馮小剛是前輩，我很尊重他。」華仔卻說：「我覺得佢嘅風格似活地阿倫（WoodyAllen）多啲，但馮小剛都有打畀我讚佢。」<br> 華仔坦承《瘋》片有錢賺，該片連後期製作費，只花了500萬元左右，華仔說：「呢部同《人魚朵朵》嘅收入，已經cover到投資2,500萬培育新導演嘅預算，其他戲都冇蝕，成個計劃賺嘅錢，會用番落下一期計劃裏面，等多啲導演有機會拍好戲。」<br> 此外，華仔昨日到新城接受訪問，華仔表示因拍攝電影《門徒》的關係，已有兩個多月沒有做運動，他說：「因為戲入面我係做一個50幾歲嘅角色，有場戲係講我自己打糖尿病嘅針，導演話唔想睇到我有腹肌，所以我兩個月以嚟冇做運動，同食好多肉。」另外，華仔透露遲些與袁詠儀（靚靚）到泰國拍外景，他表示靚靚大肚後樣貌變得可愛，他笑說：「我成日都走去摸吓阿靚個肚，睇吓摸唔摸到BB個胸囉，人哋話生女嘅話媽媽個樣會變靚，但係佢個樣醜咗。」<br> 至於劉德華昨日接受商台錄音訪問時則自爆接拍《烈火戰車》時，　是入行後心情最差，皆因當時與導演爾冬陞（小寶）意見不合，日日開工都互相顧忌，他說：「我成日問點解我演乜又唔啱，講乜又唔啱，拍得咁辛苦點解要搵我拍。」事後華仔得知小寶因抱病在身而影響心情，可能當時換轉周潤發及梁朝偉，小寶都會照樣鬧人，自始華仔學會體諒別人處境。<br> 採訪：蔡如玉<br> 攝影：仇志德</p></body></html>