<html><header><meta charset="utf-8"><title>香港電視史活字典<br>梁舜燕忍喪子痛演上等人</title></header><body><h1>香港電視史活字典<br>梁舜燕忍喪子痛演上等人</h1><p>在《真情》中儀態萬千的「上等人」梁舜燕，是第一代的電視藝人，主演過首部劇集，主持過首個遊戲節目，見證香港電視史的發展。98年底，當她最疼錫的孻仔阮惠熊病逝，梁舜燕強忍喪子之痛，依然日日裝笑臉演「上等人」，敬業精神令人敬佩。　採訪：戴彩煥</p><p>現年73歲的梁舜燕，除了是《真情》中大家熟悉的「上等人」外，還是香港電視史上一個甚具代表性的人物，她既是首位在電視配音的女藝員，主演過香港首部劇集《幸福的家庭》，擔任香港首個遊戲節目《全家福》的主持，還是第一屆至第四屆香港最受歡迎電視女藝員得主，難怪香港年鑑內也有介紹她的篇幅。</p><p>配音主播樣樣皆能</p><p>57年由先施百貨香水部售貨員，搖身一變成為麗的映聲報道員，梁舜燕指一切來得那麼巧合，她說：「我細個已經好鍾意做話劇，57年麗的映聲招考藝員，我先生（阮黎明）鼓勵我試吓，但我去到電視台當日已經遲咗，名額冇晒，總監叫我不如試吓做配音，叫我扮三把聲畀佢聽，試完之後就叫我第日返工。」原來香港首個電視節目，既不是新聞也不是戲劇，而是木偶戲。當年為木偶戲配音的，正是梁舜燕，她說：「當年電視用木偶戲嚟做試播，我就配媽媽同個女把聲。冇幾耐電視台有人辭職唔做，公司就畀機會我試吓，一星期一晚，報新聞同節目預告，每個月人工50蚊。」<br> 梁舜燕續說﹕「當年藝員出鏡，冇服裝、冇化妝、冇梳頭，自己成日化到隻『丫烏』咁，咪睇書邊學邊化囉！60年，公司正式升我做全職嘅seniorannouncer（高級廣播員），送埋部電視機畀我，當年啲電視機全部係租嘅，每個月40蚊，公司咁捨得，無非想我返屋企睇吓其他節目，畀啲意見。」&#13;</p><p>教汪明荃森森做戲</p><p>梁舜燕由配音員做到資深報道員，又有機會拍劇和主持節目，還當上訓練班導師，她說：「第一屆訓練班好似汪明荃，森森同禢素霞我都教過。汪明荃好有天份、好有上進心，訓練班時表現已經好出色，我做佢導師呢樣嘢冇同人講過，因為佢𠵱家發展咁好，我唔想俾人誤會叨佢光啦！」<br> 數十年來事業家庭順利，梁舜燕深信自己是最幸福的女人，直至98年底最疼錫的孻仔阮惠熊因厭食症引發肺炎病逝，令她遇上人生最大的打擊：「個仔嘅死對我真係好大打擊，當年啲人好驚我抵受唔住自殺，嗰陣我拍緊《真情》，日日入廠對住鏡頭笑，但一放工、上到城巴就忍唔住喊，喊到冇晒儀態，個心日日痛。所謂憂能傷人，結果積積埋埋兩年之後入咗醫院，醫生話醫唔到我，呢個病要我自己醫，我住咗兩個禮拜，𠵱家睇番個仔母親節送畀我嘅卡都覺得好心痛！」<br> </p></body></html>