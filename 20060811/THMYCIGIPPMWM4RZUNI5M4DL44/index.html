<html><header><meta charset="utf-8"><title>唔係概念車：Rinspeed玩伸縮　Presto扮平治C仔</title></header><body><h1>唔係概念車：Rinspeed玩伸縮　Presto扮平治C仔</h1><p>瑞士Rinspeed一向鍾意玩到啲車古靈精怪，上次搞完保時捷，今次將部車仔扮平治新C仔，仲要有伸縮功能，平時只有三米長，有需要時可以拉長半米，好似玩具咁。<br>記者：伍旋卓</p><p>Presto係Rinspeed最新改裝車，賣點唔係大馬力、惡霸外形，而係可以拉長縮短嘅車身。平時Presto係三米長，可以坐兩個人，一旦有需要，可以伸長半米，變2+2開篷車。</p><p>一按即長</p><p>Presto嘅伸長結搆，其實好簡單，內置一組Centrallylocated電動馬達，控制後半部車身，拉長後，足足多咗746mm，可以想像，smartfortwo一下子變成forfour，幾得人驚呀。Presto本身有四個座位，但後座經過特別設計，在車身縮摺狀態下，可以收在前座的椅背後。Rinspeed無講呢部Presto係哪一部車改裝，但以車廂睇，Presto好可能係源自A-Class，但佢個後座空間比A-Class仲要長。</p><p>抄足新C仔</p><p>Presto個外形好似部縮咗水嘅平治C-Class，車頭燈8字形，車尾燈十足十。Presto係用平治嘅1.7公升Common-rail渦輪油渣引擎，可用油渣同天然氣混合燃料，40:60的油氣比例，輸出120hp，扭力165lb.ft，0-100km/h只係10秒，極速180km/h，表現同2公升車差不多。</p></body></html>