<html><header><meta charset="utf-8"><title>怕醜女夜蒲狼狽<br>霍英東孫女證爺爺身體好</title></header><body><h1>怕醜女夜蒲狼狽<br>霍英東孫女證爺爺身體好</h1><p>全國政協副主席霍英東被傳病重，在北京治療休養，而他的孫女霍詠詩一於懶理，前晚冒着一號風球狂風驟雨夜蒲，更強調爺爺身體好，而另一孫兒霍啟仁的女友為避記者，疾走後樓梯至甩鞋，一副狼狽相。</p><p>由喜喜group投資千萬元裝修的中環高級新蒲場ClubNo.9，前晚舉行開幕派對，吸引大批城中名人第二代捧場，如潘廸生女兒潘楚穎、趙世曾兒子趙式浩、蔡志明女兒蔡加怡等，大會派出性感模特兒穿比堅尼穿梭場中，熱力動感力抗一號風球下的連夜豪雨。</p><p>喪跑至甩鞋</p><p>霍英東孫女霍詠詩一身青春小背心、牛仔褲，十一時左右與兩名同齡友人到場，她初期極度怕醜，左閃右避，問她有傳霍英東癌病復發在北京休養，情況欠佳，她即時停低回應說：「爺爺𠵱家身體好好呀！」<br> 現時在國際學校念11班的霍詠詩，稍後出國升學，暑假夜蒲的她玩到凌晨離開，卻遇上傾盆大雨，本來她想登上停在門口的的士，但的士司機被大批記者嚇走，弄得她要在大會公關打傘下，在雨中四處搵車，非常狼狽。霍英東另一孫兒霍啟仁雖沒到場，但女友Rebecca則搶盡風頭。<br> Rebecca入場時刻意走後樓梯，卻被記者發現狂追拍照以致喪跑到甩鞋，又跑過龍上錯頂樓，想推門又發現大門鎖上，惟有赤住腳影相，由友人幫她執鞋。事後她在場內喊住擔心失禮照見報，逗留半小時匆匆離開，原來趕住做「灰姑娘」，Rebecca邊走邊說：「我唔同你哋講，我要返屋企，唔係遲咗阿爸阿媽鬧死我。」</p><p>周汶錡飲恨</p><p>此外，愛蒲女模如AnaR.、周汶錡和AmandaStrang均有出席。早前有雜誌選香港十大名模身價排名，樂基兒榮登榜首，周汶錡飲恨變亞軍，她前晚對此不屑說：「又係呢啲炒作，好無聊呀，我係唔係No.1都唔緊要，我唔想做呀！大家都係模特兒，又唔係選美，有乜嘢競爭啫，個個做好自己本份就夠啦，人人都有唔同長處同優點。」排名第六的AnaR.則認同樂基兒實至名歸，她說：「佢嘅身材真係好好！」<br> 採訪：GeneNg<br> 攝影：RickyChan</p></body></html>