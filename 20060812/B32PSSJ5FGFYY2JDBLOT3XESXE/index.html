<html><header><meta charset="utf-8"><title>　　謠傳四起陳易希會考得10分？ - 李八方</title></header><body><h1>　　謠傳四起陳易希會考得10分？ - 李八方</h1><p>會考放榜收生程序結束，不過網上唔少人都好奇，究竟今年考會考嘅天才小發明家陳易希攞乜成績？八方噚日發現，有人喺網上留言，引述路邊社消息話佢只得10分，英文科仲「揸槍」，所以放榜咁多日，𠵱家身在美國嘅佢都唔敢同人講，免得破格收佢嘅科大會冇面。𠵱家謠言滿天飛，陳易希真係要快啲出嚟講清楚，否則只會愈描愈黑。<br> 唔少人問點解今年10A狀元咁多，考評局噚日話，今年有501人報考10科，比舊年多22個，但10A狀元就多咗10個，有25個，增幅唔成比例，考評局鬆手疑雲仍揮不去。<br> 八方同好幾位教育界人士傾過，佢哋都話可能係大學尖子計劃，只要攞到6A就唔使考高考提早升大學，所以啲叻仔就一鋪過博盡佢，於是呢幾年10A狀元就比較多。</p></body></html>