<html><header><meta charset="utf-8"><title>流動通訊：SONY新機玩至平IDD</title></header><body><h1>流動通訊：SONY新機玩至平IDD</h1><p>日本PHS網絡商WILLCOM，在港名氣不大，不過憑住跟SHARP及微軟合作推出超強SmartPhone──W-ZERO3及W-ZERO3[es]後，人氣馬上急升。最新搞作係跟SONY扯上關係，推出名為mylo嘅個人通訊裝置，機名來自MyLifeOnline之意，雖然並非任何GSM或3G制式手機，不過憑住802.11b無線傳輸制式，能隨時隨地接上Internet，支援《TheGoogleTalk》、《Yahoo!Messenger》甚至網絡IDD《Skype》，唔單止周街上網玩Chat玩VideoConference，甚至VoIP超平IDD都得，簡直係微型通訊電腦嘅化身，以後都唔使捱搶錢IDD啦！</p><p>機仔細細多嘢玩</p><p>拍得住SONY，玩款玩多媒體一定唔少得；首先係外形圓碌碌，白襯橙及黑撞灰兩種機殼顏色，都顯出潮氣一面，而且採用如SHARPW-ZERO3系列嘅推蓋式鍵盤，收合後令外形保持簡潔明亮之餘，就算要打字都可以靠QWERT鍵盤，長篇Email都打得好順手。2.4"屏幕（320×240）比W-ZERO3[es]嘅2.8"稍細，不過踢走機面數字鍵後，機身體積得以大幅收身，如若手掌般大，不像W-ZERO3[es]般大牛龜。<br> 其他分唇方面，支援MP3、ATRAC、WMA等音樂格式，內置立體聲喇叭，就算唔插耳筒都聽到歌。相片支援JPEG同BMP，而播片則支援MPEG4格式，透過機內1GB記憶體，已可儲存不少多媒體檔案，若嫌唔夠仲可外加MSProDuo㖭。<br> 記者：徐影龍<br> 網址：news.sel.sony.com/en/press_room/consumer/computer_peripheral/release/24061.html</p></body></html>