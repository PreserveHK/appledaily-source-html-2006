<html><header><meta charset="utf-8"><title>　　遼寧招商會小超黑面離場 - 李八方</title></header><body><h1>　　遼寧招商會小超黑面離場 - 李八方</h1><p>東北嘅遼寧省來港招商，喺會展開檔，唔少政經界猛人都畀面到場，好似新世界鄭裕彤、長實小超李澤鉅、恒基大少李家傑、恒隆陳啟宗、梁振英、金利來曾憲梓、總商會胡定旭、貿發局黃錦輝、中聯辦郭莉，連年事已高嘅莊世平都有到。<br> 財爺唐唐放假，葉澍堃用署理財政司司長身份，同貿發局黃錦輝先後上台致辭，咁為咗尊重主人家，就梗係要講煲冬瓜，至於兩位仁兄嘅官話水準，八方只以不相伯仲嚟形容，事關大家都係歪歪地算數，真係要較高下，黃錦輝就應該點數取勝。<br> 招商最注重就係資金，難得有咁多有錢佬撐場，負責做主講嘅省長張文岳，喺台上出晒力咁讚到遼寧天上有地下無，仲一講就成粒鐘，唔知係咪悶得滯？小超李澤鉅未聽佢講完，就靜靜雞走人；出到場係咁講電話，面黑黑快閃，結果就梗係冇人敢埋身喇。</p></body></html>