<html><header><meta charset="utf-8"><title>　　領匯帶挈打鱷三英雄 - 李八方</title></header><body><h1>　　領匯帶挈打鱷三英雄 - 李八方</h1><p>立法會休會，政壇表面無事。煲呔繼續為佢10月份施政報告做準備，但聽講左諮右詢，各方都冇乜好意見，證明香港人十分醒目。今時今日，特區政府仲使乜諮詢特區人民，阿爺話點咪點囉，大家慳番啖氣好過。</p><p>北大人忍無可忍</p><p>八方有日見到一位政壇人士，講起高度自治點解淪亡，佢話，轉捩點係一件事──就係前年領匯上市流產。自此之後，北京唔止換咗阿董，更加改變之前政策，對特區事務全面介入。<br> 佢話，遊行北京忍得，23條難產北京都忍得，領匯蝦碌就唔忍得。事關北京最緊張係特區經濟，領匯單嘢搞到一鑊泡，畀一個公屋婆婆盧少蘭玩死成個政府，成team國際級大狀成隊投資銀行竟然輸到趴街，市民落晒飛收晒股票到最後見財化水，仲成為國際金融界笑柄。難怪阿董成棚人被召晒過去馬交訓斥。<br> 呢件事影響遠比想像中大，中央唔止鬧老董，換埋佢，亦唔再放手畀特區。港人治港已經變成港人自講。雖然一年之後領匯終於成功上市，之後仲被「孩子基金」猛咁買，人人有錢賺，但係政治上嘅傷害就冇法子彌補。</p><p>大班成煲呔恩人</p><p>如果呢個分析係真嘅，咁鄭經翰真係煲呔恩人。如果冇咗佢，領匯就唔會打官司，煲呔亦只能做清潔大隊長，點有今日住禮賓府養錦鯉咁風光。仲有，北京除咗干預，仲喺人事任命上重新考慮，所以打鱷英雄之一嘅肥龍許仕仁要重出江湖，打鱷英雄幕後猛將陳德霖亦作出人生重大改變。最近任總傳聞又同佢哋好番，曾許任陳呢個財經官員組合嘅動向，非常值得關注。<br> 八方行將軍澳厚德邨商場，發覺領匯上市之後，個場有徹底改變，最醒係搵間咖啡屋截咗新地東港城條水。可見領匯真係叻過房委會好多；只係，香港人付出嘅代價亦太大。</p></body></html>