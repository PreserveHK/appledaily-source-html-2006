<html><header><meta charset="utf-8"><title>新腦勢：東芝L30激劈　超筍$4,999開賣</title></header><body><h1>新腦勢：東芝L30激劈　超筍$4,999開賣</h1><p>慳妹Ruby見細佬會考夠分升讀中六，想話偷偷地送部電腦以示獎勵。可惜佢銀彈有限，貴機買唔起，朋友話不如砌部「黃金嘜」，佢又怕自己電腦白癡，俾人搵老襯。點知啱啱遇着剛剛，東芝新推出部SatelliteL30手提電腦，仲震撼到只賣$4,999！呢次名牌筍機劈價出現，慳妹當然開心過拉中老虎機﹗<br>記者︰陸俊雄<br>攝影︰周旭文<br>ImageGirl︰Ruby</p><p>咩叫抵？$5,000隨時有部「黃金嘜」，PC同手提電腦都有得你砌，牌子機一定無咁抵喎。說話唔可以咁講，如果閣下係位熟門熟路嘅電腦奇才，自然平價都砌到部好機。不過遇正好似慳妹嘅電腦初哥，始終覺得買牌子機唔使煩夠穩陣，唔怕俾人呃，又有大廠保養先最緊要。</p><p>聲畫俱備煲碟夠撐</p><p>面對一般文書工作，L30應付綽綽有餘，又有無線上網，開唔同軟件嘅速度亦算快，而且Satellite傳統優質嘅聲畫功能，都喺呢部手提電腦上搵得到。先睇佢個14"WXGA闊芒設計，可視畫面夠晒大﹔再加埋佢用ATIRadeonXpress獨立顯示卡，令畫面流暢度大大提升，煲碟或打機時，未有畫面遲緩情況出現。如果用家將記憶體加至1GB嘅話，顯示卡更可由現時128MB共享，推大至256MB，到時就算上網打3D遊戲，畫面都唔會出現起格情況。<br> 至於音效上，就算連慳妹呢啲唔識電腦嘅，都話對東芝機好有信心。事關Satellite系列一直採用內置SRSTruSurroundXT音效系統，又獨有虛擬音效設定介面，所以喺聽MP3或煲碟時，聲音演繹份外傳神。不過，一部$5,000唔使嘅手提電腦，總有啲令人覺得「如果呢樣都有埋咁就最好」嘅地方。如L30只係ComboDrive，可睇DVD但燒錄依舊係CD-R/RW，未跟到今日潮流，但明白換上DVD燒碟機後，一定唔係呢個超筍價錢。另外，睇番部機四邊Port位，無論種類同數量都唔多，搵唔到SD/MSPro插卡位、S-Video輸出端子等。</p><p>防水鍵盤保護佳</p><p>L30鍵盤設計都玩上「生活防水」，特製膠面有效防止水滴滲入機身。好似慳妹Ruby夠膽死喺鍵盤上幫盆花噴水，只要即時處理誤噴到鍵盤上嘅水滴，部機依然操作正常，幫到唔少經常做嘢唔小心嘅大頭蝦。此外，坊間唔少手提電腦為將機身Size縮到超細，鍵盤同樣細到一隻手指隨時按到兩個掣，L30偏偏用番PC鍵盤般嘅大細，實行做一部出色嘅DesktopReplacement。鍵盤對落空間亦較多，雙手打字時感覺舒適，唔會話有機邊頂手腕情況出現，對長期用電腦做功課，或處理文書工作嘅朋友，有利無弊。</p><p>名牌機中最抵玩</p><p>睇番坊間大型電器連鎖店同腦場，想買部牌子機要平過$5,000都幾難，二手隨時仲貴過呢個價，更何況係新機？論牌子機，就拎最近賣得最平嘅NECVERSAE2000，以及SONYVAIOFJ76GP同東芝呢部L30做比較。NECE2000用上CeleronM350J（1.3GHz）處理器、40GB硬碟、256MB記憶體，有個15"芒，機重2.8kg，賣$6,990。喺硬碟同記憶體容量上，兩者一樣，芒大1吋，但重量比L30重0.5kg，處理器比東芝嘅CeleronM380（1.6GHz）為慢，但價錢貴近$2,000。至於SONYFJ76GP則與L30用同一處理器，芒亦一樣，但有80GB硬碟、512MB記憶體，重量亦只有2.4kg。無錯硬碟同記憶體係L30雙倍，可惜賣$7,980，屬索記手提電腦中最平，但貴近$3,000。所以話東芝呢部新機係現時牌子機中最抵，確係無錯。</p><p>SatelliteL30Profile︰</p><p>處理器︰IntelCeleronM380（1.6GHz）<br> 硬碟︰40GBSATA<br> 記憶體︰256MBDDR2<br> 顯示卡︰ATIRadeonXpress<br> 屏幕︰14"WXGALCD（1,280×800）<br> 操作系統︰WindowXPHomeEdition<br> 體積︰358×262×37mm<br> 重量︰2.3kg<br> 查詢︰其士商業系統（29533555）</p><p>腦友意見</p><p>「東芝Notebook有$4,999咁抵？係咪講真呀？」睇番部機規格配套，覺得好啱一般家庭需要，呢個時候推出，Fit晒學子。</p><p>「既然砌部PC都要咁上下價錢，倒不如買部L30仲好。」佢基本要求做到晒，14"大芒靚聲靚畫，真係抵用。萬一唔好彩電腦壞咗，拎去整都方便啲喇！</p></body></html>