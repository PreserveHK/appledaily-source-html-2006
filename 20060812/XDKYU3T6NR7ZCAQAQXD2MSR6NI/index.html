<html><header><meta charset="utf-8"><title>新Game曝光：陸高、渣古殘鬥殘</title></header><body><h1>新Game曝光：陸高、渣古殘鬥殘</h1><p>臨近11月正式發售日，愈嚟愈多PS3新作公布，喺剛過去嘅E3度亮過相嘅《機動戰士高達：鎖定目標》，逼真畫面曾令一眾高達Fans嘩然，亦有唔少機迷採保留態度，認為係廠商作大「嚇鬼」伎倆。近日開發商BANDAINAMCO就公開一批更新嘅遊戲畫面，大家可以睇到，出現嘅一堆MS唔單止造型極其細緻逼真，從陸戰高達手指關節活動、渣古幾條氣喉逐節做出嚟，足證多邊形數量如何豐富！至於貼圖亦毫不含糊，整個MS均「風塵僕僕」，滿布沙塵及舊化處理，像真度極高，即係所用貼圖色素夠多外，解像度亦係好高。呢兩點均令PS3須應付超大量數據運算，暫時「小貓」三兩隻唔覺有問題，希望到正式推出時，唔會一遇到圍抽戰況就Lag到爆啦。<br>遊戲故事依然係玩過N次嘅「一年戰爭」，暫時未見RX-78、格洛古古等名機，只係陸高、吉姆等「二打六」出場。雖然《機動戰士高達：鎖定目標》未定發售日期，不過預計喺9月中嘅東京電玩展2006上，可望玩到更進化嘅試玩版；係龍定蛇，9月分曉！記者：徐影龍</p><p>網址： http://ps3-gundam.net/ </p></body></html>