<html><header><meta charset="utf-8"><title>Home案實錄：慳嫂開27℃冷氣瞓荷包脹1成</title></header><body><h1>Home案實錄：慳嫂開27℃冷氣瞓荷包脹1成</h1><p>早幾日環保人士就發起咗全港熄燈3分鐘嘅行動，呼籲大家要環保，跟手仲可以慳電慳錢一舉兩得。但淨係嗰日熄3分鐘燈有鬼用咩，要慳電慳錢，就梗係要日日Keep住施行「慳電大法」！講到慳電妙方，慳嫂除了在選購電器時專揀一級能源效益標籤外，持家仲有大把「慳電小動作」，一於由大型最食電嘅家電開始啦！記者：葉雪芯<br>攝影：楊錦文、周旭文<br>示範：阿細</p><p>冷氣機　食電王連風扇齊開<br>開埋風扇仲慳家</p><p>又開冷氣又開風扇，唔係仲嘥電咩？錯晒啦！慳嫂持家20年，佢話開風扇可以幫助冷氣送風更平均，冷氣又唔使開咁大，舒服啲又慳電啲㗎。</p><p>習慣校時間掣</p><p>現時市面上多數冷氣機都有時間掣裝置或者「睡覺模式」，校好先瞓或預好時間先出門，失魂魚記得跟。</p><p>定期洗隔塵網</p><p>隔塵網積聚太多塵，便會散唔到熱，冷氣機會耗更多的電去運行，最理想每2星期洗1次。方法便就是讓水由隔塵網底部（即貼近機身的一面）向下射入，這樣才可將灰塵順利沖走。弄錯方向的話，可能會令灰塵更加黏緊在隔塵網上。沖灑後可再用刷輕刷並須晾亁。</p><p>高1度慳5%　27℃涼入夢</p><p>雖然環保團體叫大家開冷氣至25.5℃，但瞓覺時體溫會低一點，所以冷氣校至26、27℃都夠涼。而每校高1℃可慳5%電費，一般人日頭都未必係開24、25℃，慳嫂就係咁慳10%以上電費。</p><p>電燈　燈泡彈開<br>慳電膽節省75%</p><p>最易嘅方法，較傳統燈泡節省75%電力，壽命亦可延長達10倍，大家仲唔快啲改用慳電膽？</p><p>光管長命過燈泡10倍</p><p>光管光度強而慳電。一支40火嘅光管所發出的光量較3個60火嘅電燈泡更強，同時使用壽命也超過普通燈泡10倍。另外，避免或減少使用最嘥電的多頭多射燈豪華燈飾。</p><p>用淺色牆</p><p>要慳電，就連家居設計都要顧及埋，天花板和牆盡量用白色或者淺色系，利用反光和光線折射嘅原理，用細啲火數嘅燈膽，都可以好夠光，咁又可以慳到少少喇！</p><p>雪櫃　同牆要分離<br>離牆10cm</p><p>所有電器都要散熱，雪櫃要離牆至少10cm，距離天花板就至少要有30cm。</p><p>膠邊要貼門</p><p>雪櫃用舊咗，櫃門膠邊就很易鬆，走冷氣迫使雪櫃自動不斷加凍。而要雪櫃門能夠完全關起，全靠雪櫃膠邊的磁力吸實門，如果發現膠邊開始鬆鬆哋，可能是磁化出現問題，要解決，可以用強磁鐵（鴨寮街買到）放在膠帶上，每相距5-10cm放一次，每次放大約3-5分鐘，直至全條膠帶都做過，這樣可使它恢復磁力了。</p><p>忌放近爐頭</p><p>雪櫃千祈唔好擺得太近爐灶，爐嘅熱氣又係會影響雪櫃嘅冷凍效果，要雪櫃不停開Turbo送冷氣，食電到不得了！</p><p>「常滿」8成</p><p>雪櫃「常滿」固然好意頭，但食物放得「密質質」，會擋住出風口和吸入口，影響冷空氣循環，所以只放8成滿就夠。</p><p>洗衣機　開機7分滿<br>開機7分滿</p><p>洗衣機洗埋洗埋咁多污糟嘢，會積咗好多污垢喺內櫳或隔棉網裏面，時間耐咗，洗衣機就會用多啲電去發力轉動內櫳。想慳電，可拆隔棉網出來用清水洗淨；至於內櫳的窿位可用牙刷「疏通疏通」。</p><p>裝7分滿</p><p>有啲人，一件衫又走去開機洗衫，咁就當然浪費電力！但係有啲人儲咗幾大噸衫先開機，以為咁樣慳到電，又係錯！因洗衣機只會用更多電力去轉動，負荷重咗，部機仲易壞啲㖭。其實每次洗衫只要裝7至8成滿就好了！</p><p>忌多用洗衣粉</p><p>唔好以為用多啲洗衣粉，啲衫就會洗得亁淨啲，過多洗衣粉反而會阻塞咗去水管同埋隔棉網，洗衣機易壞之餘又用多咗電。約2kg衫可用20g洗衣粉、約3kg用30g、4.5kg以上就用40g。</p><p>小家電一樣有得慳！<br>電飯煲　浸米好慳家<br></p><p>洗好米都用水先浸生米一會兒，之後才開着電飯煲，啲米會快啲熟㗎！</p><p>電熨斗　大件厚衫先熨</p><p>要用高溫熨嘅衫例如牛仔褲、西裝、恤衫等就熨咗先，然後拔掉插蘇，利用餘溫熨其他輕巧衣服。<br> </p><p>微波爐　爐中慳嫂</p><p>如果食物份量唔多，就多用微波爐，因為微波爐比一般嘅電爐用電量少好多㗎。</p></body></html>