<html><header><meta charset="utf-8"><title>影音試團：06AVShow最後召集　百人爭睇高清決戰</title></header><body><h1>影音試團：06AVShow最後召集　百人爭睇高清決戰</h1><p>今年一連三日嘅2006香港高級視聽展，到今日已近尾聲，今屆備受發燒友關注嘅兩大高清影碟陣營Blu-ray及HDDVD，均有不少參展商在會場內做Demo，更同場拍埋畀大家分高下；東芝、新力、三星、馬蘭士等多間大廠已急不及待畀旗下的Blu-ray或HD播放機種曝光，喺其中一間展示房入面，更引嚟過百戲迷坐定定，等睇高清影碟正式埋牙火併！
</p><p>文：李廸偉　攝影：伍慶泉<br> ImageGirl：Ruby</p><p>每年香港高級視聽展，都會隨入場券附送一隻發燒級嘅《原音》SACD，今年未正式開Show，網上已有大批發燒友爭論今年嘅《06原音》SACD，仲話係歷屆最吸引一款，唔想過後用炒價買番隻碟，今日一於趕搭尾班車，到會展行番個圈喇！</p><p>展覽最後今日
</p><p>時間：上午11時至下午5時<br> 入場費：<br> $50（送《06原音》SACD一隻﹚<br> $100（送《06原音》SACD+LPCD45各一隻﹚</p><p>兩種門票各有吸引</p><p>大會第一日開放時間係早上11點，但我們朝早10:30前到達，竟發現已人頭湧湧，直到晚上7:30將近關門前仍有發燒友購票入場，單睇第一日感覺上比過去幾屆也旺丁旺財得多。<br> 潮流興隱藏版，今屆AVShow都唔例外，沒有事前張揚，入場費原來分$50及$100兩種；$50門票送《06原音》SACD，而$100門票多送一張LPCD45版本畀你。據知LPCD45只印了數百張，對於每年有數以萬計的發燒友入場，這張碟日後又必成當炒二手目標。</p><p>排隊爭攞大師簽名</p><p>每年視聽展也舉辦現代音樂會娛賓，今年多達八場演出，肯定係歷屆之最，而且陣容強勁，除大家熟識嘅夏韶聲、區瑞強之外，就連國內的二胡大師閔惠芬也親臨演出，還為現場朋友簽名留念㖭。而今日最後一日則有陳潔麗、胡琳等喺現場做Show，唔好錯過啊！
</p><p>今年的參展商數目及會場面積也更勝往年，會場展區共分四至六樓三層，五樓為售票處及佔地四萬平方呎嘅展區，5B展館地方雖然最大，但仍是人頭湧湧，賣CD、DVD及黑膠唱片的軟件區更加係擠逼得水洩不通。就現場所見，有唔少發燒碟售價也平過市面，仲要係買得多平得多嗰隻。而另一人潮重災區則在六樓，因為多間音響代理盡Show佢哋最駕勢堂嘅名貴器材，而Blu-ray大戰HD亦主要在這層進行。</p><p>兩大高清輪流播</p><p>六樓605號房係Blu-ray與HDDVD兩大陣營最厲害交戰區，基本上無時無刻都有過百發燒友逗留觀戰。代理SoundConcepts更動用多部Blu-ray及HD播放機作即場示範，平到幾千蚊一部東芝HD-DVD播放機或貴價嘅LexiconHD-DVD播放機也放埋一齊輪流示範，等大家即場分辨兩大影碟制式嘅優劣。而Blu-ray播放機則主要由SAMSUNG把關，還定時定候有專人開咪喺Show講解（主持人影音專家AlanLee相信無人不識了）。而同時還有一部昂貴的PanasonicD-5專業級錄影機及Marantz1080pDLP投影機播放高清1080i母帶。咁多平時難得一見嘅靚機列陣，唔想排大隊，今日最好早點到房外等候。</p><p>85萬機靚播陳奕迅</p><p>隔鄰嘅606號房亦係Blu-ray同HD-DVD嘅交戰區，亞洲影音出動全港只得一台、價值85萬港幣嘅SONYSRW-5500來播放HD高清母帶，市面所發售以HD高清製作的幾張本地現場演唱會DVD，也可在房中睇到「真正」嘅1080i高清效果，並非市面賣緊嘅「假」高清影碟，所以在門口經過也不時聽到內裏播着《陳奕迅GetaLife演唱會》，想感受真正高清滋味，就要親臨現場喇。而Blu-ray播放機則以Panasonic作主打，SONY反而較低調，至於HDDVD播放機就由東芝自家撐場迎戰。</p><p>後來者Blu-ray晒實力</p><p>超豪三百萬擴音機</p><p>音響方面，在6樓最受注目嘅包括一對定價78萬AvalonIsis喇叭，仲有被唔少現場人士形容為富豪級iPod、價值港幣15萬、毋須壓縮即可儲存1,500隻歌曲碟嘅大型Server。而全場最貴音響組合定價接近四百萬一套，位於四樓408號房，但音效表現最好嘅房間則幾乎喺晒六樓，而全場最貴的一套價值三百萬的Dynaudio擴音機組合，就正正在五樓會場入口處，換句話講即係睇少一層都唔得。</p><p>高級喇叭整畀你睇</p><p>Dynaudio除咗Show套幾百萬擴音機外，還模擬了一個喇叭音箱的製造工場，畀大家睇吓廠方如何打造一個音箱出嚟，同埋高價喇叭因乜事咁貴，頗具教育意義呢！而五樓展區還有兩大特色，一是Demo黑膠唱盤的代理特別多，而高清投影機嘅牌子亦唔少，證明Blu-ray同HD-DVD被高度關注之餘，傳統的模擬錄音亦愈來愈多人重投懷抱。</p></body></html>