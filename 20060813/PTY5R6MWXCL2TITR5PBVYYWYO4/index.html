<html><header><meta charset="utf-8"><title>澳門100Fun：直升機全接觸　減8嚿過大海激平</title></header><body><h1>澳門100Fun：直升機全接觸　減8嚿過大海激平</h1><p>想唔到坐直升機飛去澳門是咁爽的一回事，趁暑期勁減優惠，終於一嘗坐直升機的滋味，每人只用了$1,288（原價$1,923），第3個同行更只需$644，3個加埋各慳8嚿幾水，更包埋回程頭等水翼船票和參觀直升機基地。但最爽還是跟單身靚女Liliana同坐直升機去澳門，過足富家公子癮！<br><br>記者﹕馮敏兒　攝影﹕譚盈傑<br>模特兒﹕Liliana、Valen@DeliciousModel<br>鳴謝﹕空中快線</p><p>為免費擔擔麵　候機室賴死唔走<br></p><p>坐直升機去澳門真係好方便，每天從9:30am-11:00pm，每半小時1班，只需起飛前15分鐘到達候機室，再慢慢飲杯意式咖啡未遲，食番碗勁爽口彈牙的特製擔擔麵更過癮，全部免費。這邊食唔切，可以喺澳門的候機室再食過。我們同直升機師Fernando傾偈，了解直升機構造，仲知道他原來是土木工程師，一時興起去澳洲用了1年飛足1,500小時，交了40多萬元學費才成功登機掌舵。當年他的教授為了考驗他們，會在飛機上突然收油，在一兩秒間產生急速下墮的感覺，那種恐懼仲勁過超級過山車。做得機師的確膽識過人！</p><p>觀光塔變日本城
</p><p>觀光塔剛剛用咗$500萬打造了1個為期半年的「日本遊樂園」，10多個好玩檔攤，足以謀殺大量數碼相機記憶體。</p><p>榴槤雪糕姊妹作</p><p>堅持要去官也街，為的就是要一嚐「莫義記」的榴槤雪糕。90%的上等榴槤肉雪糕啖啖冰涼透心，好食過新鮮榴槤，只$8杯，老闆說還可以用亁冰做外賣「保冷」，帶返香港或廣州都無問題。不過新出嗰款榴槤大菜糕，$6杯仲好味，忠心的Valen即刻動搖！</p><p>澳版潮流特區　性感枕頭套</p><p>回到市中心的信達城倒有幾分似香港的潮流特區，尋寶到3樓的R18精品店，發現這款「恩愛性感枕頭套」，$60款款都是幽默抵死之作。</p><p>豪食　炭燒神戶牛柳　香港無得食
</p><p>日式自助餐「欽點燒」出名新鮮，成人$158、小童$78個日式自助餐我絕不放過你！終於等到夠鐘入席，當然第一時間殺上去。　</p><p>眼見一盤盤放滿新鮮刺身的大船，竟然給食客整盤搬返自己張枱食，這種事聽來太過份，但置身其境就算你都會蠢蠢欲動！睇吓兩位好姐妹就差點為了爭食而反面！<br> 說到見真章，還是1樓的「飛苑」和牛燒烤專門店最偉大，那道正宗的「炭燒神戶牛柳」在口中溶化的感覺，簡直令人陶醉。原來香港禁止日本和牛入口已經有10年，香港所謂和牛大部份都是澳洲入口，還因為正宗木炭燒，為消防條例所不容見於一般餐廳呢！$1,200一客，我破產都要豪一次，好為新澳門之行，畫上完美句號！</p><p>ShoppingGuide
</p><p>1.空中快線推出的「飛『悅』澳門直升機之旅」套票每位$1,288（另機場稅$245），原價$1,923，3人同行，第3位半價$644，包括一程直升機去及一程豪華位噴射船返、參觀直升機基地、「機師全接觸講座。」還可以優惠價玩賽車、騎馬等活動，加$99即可入住麗景灣酒店1晚。有效期由即日至8月31日。<br> 查詢：21089979及各大旅行社<br> 網址：www.heliexpress.com<br> <br> 2.澳門機動運動俱樂部<br> 地點：澳門石排灣小型賽車場<br> 電話：（853）882126、881862<br> <br> 3.莫義記<br> 地址：澳門氹仔官也街9號A舖<br> 電話：（853）825440<br> <br> 4.R18精品店<br> 地址：信達城3樓F室<br> 電話：（853）6580355<br> <br> 5.欽點燒日本料理<br> 地點：澳門議事亭前地18號蔡瀾美食城4樓（近噴水池）<br> 電話：（853）330723<br> 自助餐時間：6:45pm-8:15pm及8:30pm-10pm<br> <br> 6.飛苑和牛燒烤專門店<br> 地點：蔡瀾美食城1樓<br> 電話：（853）331986<br> 營業時間：12nn-11pm</p></body></html>