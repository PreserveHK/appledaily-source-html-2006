<html><header><meta charset="utf-8"><title>面譜上身扮嘢100Fun</title></header><body><h1>面譜上身扮嘢100Fun</h1><p>點解啲相變晒鵝蛋形？無錯，因為我戴咗面譜，所以睇嘅世界，成個「鵝蛋」咁！<br>望望左，朋友仔頭耷耷，用顏色豐富嘅輕黏土、珠片做面譜，好正經！<br>望望右，戴咗蝴蝶面譜嘅蕙欣變得好優美，戴咗紳士面譜嘅豪仔變得好有風度！咁神奇，你要唔要玩吓呢種變身？<br><br>文：西瓜仔　攝影：傑</p><p>黏土知多少
</p><p>一般嘅紙黏土質地比較粗糙，好難做到細緻效果，所以只適合做簡單造型。日本黏土就唔同，佢哋嘅可塑性較高，種類亦多，大致可分為石粉黏土、超輕黏土。黏土質地幼細又堅硬，效果好似陶瓷，但係可以自然風亁，唔使燒烘就做到理想效果。</p><p>架生好幫手
</p><p>除咗用手搓、揑之外，如果你有針、剪刀、黏土棒、黏土刀等架生，創作時會更加得心應手。仲有，你亦可以利用舊衫嘅珠片、鈕扣等做裝飾，令你嘅創作更加獨一無二。</p><p>兒童黏土課程（6歲或以上）<br> 費用：$160/堂，共20-25堂（做8件作品）<br> 地點：銅鑼灣軒尼詩道468號金聯商業中心1901-02室<br> 查詢：28380086（香港黏土藝術學院）<br> 網址： http://www.hkclaycraft.com/ </p></body></html>