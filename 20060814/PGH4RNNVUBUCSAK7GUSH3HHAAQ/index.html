<html><header><meta charset="utf-8"><title>諾記手機抄足DC　千分一秒快門　追住影</title></header><body><h1>諾記手機抄足DC　千分一秒快門　追住影</h1><p>玩開滑水嘅朋友同我講，畀八嚿水學一堂其實唔貴，弊在想留低倩影同班Friend威吓，咁就有難度！無他，拎部單鏡DC落快艇未免太笨重，影相手機又未夠級數，好無奈；不過，諾記就啱啱推出咗首部內置機械快門（MechanicalShutter）嘅N73，佢優勝在快門速度達千分一秒咁高速，而且仲搭上320萬像素蔡司鏡頭，用手機捕捉滑水一刻，再擺埋個靚甫士，都可一「嚓」不留鬼影！<br>記者：陳國輝　攝影：楊錦文</p><p>玩家級以上嘅DC搭配機械快門好常見，但講到手機都內置呢項分唇，則相當罕見！簡單嚟講，機械快門係針對高速移動或昏暗嘅環境而設計，好處係能捕捉主體嘅清晰度，避免因手震導致出現殘影，相質唔會跌Watt。諾記視N73為06重頭戲之一，除發布會當晚運送咗一架快艇嚟突顯身價，更邀請郭富城同李嘉欣親臨撐場，加埋來賓及百位電子傳媒，場面勁墟冚！</p><p>小記喺現場拍咗張試相，其實機械快門唔只針對移動物件，連室內暗位曝光都有幫助。成幅相唔見有鬼影及鬆邊問題，線條清楚實淨，色彩就符合現場環境，稍為偏藍，但勢估唔到冇乜雜訊，抵讚！</p><p>高低3D喇叭唱雙簧</p><p>大部份Ｎ系機已內置立體聲喇叭，除咗師兄N91大玩4GB高容量抄歌兼勁靚CD封套式播放介面，數到第二音樂強者，睇怕要輪到N73！佢特別在機頂及機底部份，各安裝咗一隻喇叭，當啓動3DSound之後，嗰種聲音就好似喺你耳仔左右兩邊走咁，感覺非常真實；音樂格式方面，支援大路嘅MP3、AAC、AAC+、eAAC+以及WMA，若配合eAAC+及最高2GBminiSD卡，更可儲存達2,184首歌，簡直搭幾程長途機都夠晒用！稍為唔夠方便，只係卡槽位要畀啲指甲慢慢撬佢出嚟，換卡會有些少麻煩，若然本身已經用緊張2GB卡，相信就唔使面對呢個煩惱！</p><p>320萬像素撼K800i</p><p>講到影相手機，近期絕對唔少得最Hit嘅索愛K800i！N73同佢嘅規格都幾似，同樣係3G直身機，並配搭320萬像素鏡頭、自動變焦；唔同嘅係，K800i挾自家SONYCyberShot之名而戰，無論影相介面抑或操作，都係用家玩慣玩熟嗰隻，好易上手；至於N73則繼上一款N90以後，第2回同德國名廠蔡司CrossOver，兩者同樣有強勁後台，要比拼實在難分勝負！<br> 不過實際試玩，個人認為K800i稍佔優！道理好簡單，影相當然質素行先，但反應、速度亦好重要，自從SE推出K750i以及W800i之後，嗰種高速對焦、快門反應以及親切介面，早成玩家至愛；相反N73喺呢方面明顯輸蝕，小記現場試影Model，對焦至按快門足足花咗7秒，靚女仲以為小記唔識用㖭！&#13;</p><p>現場花絮</p><p>PROFILE</p><p>制式：WCDMA/GSM四頻<br> 體積：110×49×19mm<br> 重量：116g<br> 屏幕：26萬色QVGA芒<br> 主要功能：320萬像素蔡司鏡頭、機械快門、20×數碼變焦、微距拍攝、miniSD記憶卡<br> 查詢：Nokia（21366338）</p></body></html>