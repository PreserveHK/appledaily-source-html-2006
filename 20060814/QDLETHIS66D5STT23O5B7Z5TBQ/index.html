<html><header><meta charset="utf-8"><title>消費blog：煮咖喱唔使再怕洗煲</title></header><body><h1>消費blog：煮咖喱唔使再怕洗煲</h1><p>日本作家高木直子嘅漫畫文字作品《一個人住第5年》係暢銷書榜常客，對我哋班單身OL貢獻良多。佢將單身女仔遇到嘅開心同煩惱都講得好貼切，係繼電視劇《SexandtheCity》後嘅OL界聖經。呢個網頁可以睇到本書嘅介紹：www.titan3.com.tw/titan/fiveyear/index.htm。<br> 本書講過嘅嘢，我其中一樣最認同就係，一個人住最鍾意煮可以放得耐啲食物，例如咖喱，因為每次可以煮多啲，分開幾餐食㗎。不過，要洗黐滿咖喱嘅煲，真係噩夢。(o_O)<br> 台灣網友志玲教我一個好辦法，煮完咖喱之後，倒出即刻食嘅份量，其餘留喺個煲，趁熱放入切碎嘅大菜糕絲，搞到大菜糕絲溶晒。最後，用布抹去煲邊嘅咖喱，然後放埋一邊；食完飯，啲咖喱就會凝固，將成嚿「咖喱糕」倒出嚟，啲咖喱唔會黐住嗰煲，洗乾淨，話咁易。<br> 無味嘅大菜糕絲，唔會影響咖喱味道；用保鮮紙包住啲咖喱糕，雪喺雪櫃。要再食，切啲咖喱糕出嚟，灑少少水喺面，放入微波爐叮兩三分鐘，就變番美味嘅咖喱汁，用嚟撈飯，yummy！~(^o^)~<br> 志玲仲教我煎魚前，搽少少蛋喺魚面，就無咁易黐鑊，搞到魚皮甩晒。食家劉健威就話，有個民間嘅小智慧，就係用薑捽個鑊，然後猛火燒紅隻鑊，煎魚都無咁易黐鑊。	<br> 逄周一至周四刊出</p></body></html>