<html><header><meta charset="utf-8"><title>山東威高　解決誰最大</title></header><body><h1>山東威高　解決誰最大</h1><p>中國搞十一．五規劃，對醫療福利嘅發展相當關注，主要做醫療設備嘅山東威高喺過去兩年，先有國家主席胡錦濤到訪，然後又有法改委主任馬凱去參觀。<br> 山東威高副總經理姜強噚日來港出席業績記者會，佢話國家對佢哋呢類醫療設備商相當關注，去年仲免費撥兩三千萬元人民幣資助佢哋搞研發，原因係，佢哋呢類民族品牌醫療設備商，可以大大降低國家嘅醫療成本開支。話說幾年前內地為一個駝背小朋友做手術，由於國產貨仲未有供應，所以主要用外國進口嘅醫療設備，結果外商開天索價，高達20萬元；𠵱家有咗國產貨後，開支已拉低至5萬元。<br> 姜強又講到爭取於今年底轉到主板掛牌，因為已解決咗「股東會大，定係中國證監會大」嘅問題，𠵱家嘅安排係先取得港交所原則同意，然後經股東會通過，最後由中證監作最後審批。</p></body></html>