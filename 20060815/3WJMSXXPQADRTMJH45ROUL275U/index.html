<html><header><meta charset="utf-8"><title>701收料站：永樂一仆國美一碌</title></header><body><h1>701收料站：永樂一仆國美一碌</h1><p>等緊被國美電器（493）收購的中國永樂（503），昨日公布中期業績，盈利倒退89％至1502萬元，成績表肉酸成咁，難怪股價急跌10.5％，收1.79元，成交股數高達3245萬股，金額5935萬元。<br> 經紀黃話，大家都知道大陸家電零售市場競爭劇烈，投資者亦預咗永樂業績唔慌好，但上市不過1年左右，業績就走樣成咁，確實係嚇人一驚。<br> 經紀黃又話，永樂股價4月尾曾高見4.30元，其後股價回落不小，但包括大摩在內的投資者，仍然肯以3.225元配售舊股，家陣睇返轉頭，真係要讚佢哋好有先見之明。<br> 雖然係咁，但其後永樂仍然有國美肯提出收購，可謂人棄我取，但永樂業績差成咁，國美早排提出的收購，唔知會唔會覺得後悔呢？<br> 國美昨跟隨永樂下跌，兩股一仆一碌，國美低見5.48元，收5.90元，跌5.75％，成交股數1651萬股，金額9650萬元，其實國美股價亦由高位回落唔小。<br> 慕容小初</p></body></html>