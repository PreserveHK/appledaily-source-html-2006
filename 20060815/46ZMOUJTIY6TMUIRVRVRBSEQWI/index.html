<html><header><meta charset="utf-8"><title>抵食舖：秋刀魚　飛魚　石蚌　鱲魚　扎扎跳半價上枱</title></header><body><h1>抵食舖：秋刀魚　飛魚　石蚌　鱲魚　扎扎跳半價上枱</h1><p>抵食好多定義，$10碟壽司無錯是抵食，但我認為原條活魚刺身半價更抵吃，新鮮秋刀魚、飛魚、石蚌、鱲魚每條$100有找，邊度搵呀？<br>記者：廖秀娟　<br>攝影：伍慶泉</p><p>秋刀魚刺身<br> 原價$198半價$99<br> <br> 飛魚薄切<br> 原價$180半價$90<br> <br> 石蚌薄切<br> 原價$168半價$84<br> <br> 鱲魚薄切<br> 原價$168半價$84</p><p>質素好先有回頭客</p><p>九龍灣工廠區，人流多極有限，我瞥過餐牌，「鳴門」午市平均消費要$50至$80，在充斥快餐店茶餐廳的工業區來說，這價錢絕對是中上價，老闆宋先生說：「家族一向做開中上價酒樓同海味，做慣工廠同商業區商務客人嘅生意，呢類客人會邊食飯邊傾生意或者開會，要求好高好識食，用料差少少一食就知，服務差少少都會詐型，話晒都見緊客嘛！所以一次令佢哋唔滿意，下次咪使旨意佢哋會返轉頭。」採訪當日我問過很多客人，大部份客人都話：「貴㗎，不過貴得合理。」可見用料、味道都有水準。<br> 總廚阿Jim曾經在高級日本料理「見城」、「四季」工作過，更當過「宇津木」的和食大廚，邊劏魚邊說：「我哋逢星期二、四、六有飛機返，飛魚、秋刀魚呢類日本時令活魚保證新鮮，另外鱲魚、石蚌之類嘅刺身，一無貨就補，隨時新鮮供應。」不得不讚這裏的甜品，我吃到的特價蘋果批，絕對有酒店級水準，吃時記得嗒真廚師的手藝了。</p><p>5分鐘起肉上碟</p><p>活魚刺身半價，夠平了，但是否夠鮮呢？你會問：「活魚喎，點會唔新鮮呀？」活魚，當然新鮮，但若一條鮮蹦活跳的魚交到不稱職的刺身師傅手上，左砌右切玩足十幾分鐘都上不了碟，那時活魚都變成味道大減的死魚了。這方面，「鳴門」刺身壽司師傅絕對合格，魚肉片得夠薄，還手腳快，你Order，他5分鐘內可以做起活魚刺身。</p><p>和牛沙律</p><p>澳洲雪花和牛薄片，冰冷度適中，軟滑香甜，蘸自製醋汁和風沙律油，少了油膩飽滯感，是道不俗的開胃菜。</p><p>蘋果批伴綠茶雪糕</p><p>薄酥皮FilloPastry焗得香脆，蘋果清甜得來沒焗得過久的霉爛感；配日本綠茶雪糕，味蕾好滿足。</p><p>其他推介<br>北海道燒賣</p><p>活白魚起肉打膠，釀入蝦、蟹肉及菜，拌勻，雪藏抽亁水份，上鋪蒸熟的切絲上海雲吞皮，魚肉甜味滿瀉。</p><p>蟶子蒜茸燒</p><p>大廚用清酒、韓式泡菜醬、味醂、甜酒、蒜茸調製沙律醬，放在炒過的蟶子上再烘至金黃色，超香口。</p><p>食客有Say</p><p>Wendy：「每星期幫襯三、四次，服務一絲不苟，我話咖啡啲奶唔夠熱，就即刻換畀我。」</p><p>周先生：「每星期至少嚟一次，價錢係貴，但計番Quality係值，至Like炸軟殼蟹。」</p><p>歐先生：「呢區嚟講價錢唔係平，但我覺得合理。」</p><p>搵食攻略</p><p>鳴門日本料理（27967788）<br> 地址：九龍灣常悅道9號企業廣場一期地下1號舖<br> 營業時間：午市周一至六11:30am-3:00pm；晚市周日至四及假期6:00pm-11:00pm，周五及六6:00pm-11:30pm<br> 交通：九龍灣地鐵站步行15分鐘，或德福廣場巴士總站乘224M巴士直達。每晚6:00pm-10:00pm，德福廣場交通交滙處有免費Shuttlebus乘搭。<br> 座位：220個，可間出3至5個VIP房<br> 有着數：周一至五12:45pm前埋單離座，定食8折；星期六午市全線8折<br> 註：優惠價由即日至8月31日，只限九龍灣「鳴門」晚市供應</p></body></html>