<html><header><meta charset="utf-8"><title>3G攻略：M600i今個禮拜殺到</title></header><body><h1>3G攻略：M600i今個禮拜殺到</h1><p>索愛強攻QWERTY及PushMail嘅M600i，據聞行貨喺今個禮拜就殺到！查實水機喺7月已經抵港，但係有討論區網友試用過就話，呢部機勁多「筆屎」，而且仲好容易Hang機㖭！當然，呢部所謂嘅中文版M600i，查實係水貨佬做咗手腳嘅英文機，有問題一啲都唔出奇，但究竟行貨推出咗之後又會點？不妨拭目以待。<br>查詢：SonyEricsson（82038863）</p><p>每月$30新聞任睇</p><p>首款支援3G制式嘅BlackBerry手機8707g，最近終於上台。CSL食正商務人士喜好，推出「資訊簡易閱讀器」，利用3G高速傳輸技術，即時盡覽本地媒體內容，還提供路透社及道瓊斯財經資訊，去到日、韓等漫遊國家，一樣睇到！收費方面，單一新聞、娛樂或財經頻道為每月$20，睇晒全部為每月$30；賽馬頻道則獨立收每月$28。<br> 查詢：CSL（29881010）</p><p>K800i劈至二千四有找</p><p>唔知同PCCW是否準備參戰有關，本港3G網絡商已開始大搞手機冧價行動，藉此機會留低班客仔咁話！講到呢排人氣Hit機，首選嘅K800i亦被列入冧價名單之內，One2Free更將售價由原來嘅$4,388，大插水至$2,388，減足二千蚊咁多，難怪連一向河水不犯井水嘅先達Sales，亦大歎近期俾啲台搶晒生意啦！<br> 講到冧價，3香港都唔執輸，跌幅冇One2Free咁勁，但勝在機款選擇多，例如索愛K800i、K610i、摩記V3x以及獨家嘅LG機，總數有13款畀你揀，不過需用指定嘅美國運通信用卡過數，並簽約15至24個月先享有優惠；至於One2Free則毋須特定信用卡，但必須申請每月$30嘅「3G隨身TV」及$15或以上增值服務。值唔值？睇自己需要啦！</p><p>記者：陳國輝</p></body></html>