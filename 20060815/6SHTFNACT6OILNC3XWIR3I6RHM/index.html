<html><header><meta charset="utf-8"><title>中環在線：滙豐八月大信封接不完</title></header><body><h1>中環在線：滙豐八月大信封接不完</h1><p>滙豐喺7月頭公務員一周返五日工之前，高調公布，佢哋會喺9月全行實行五日結算之後，實行五天工作七天營業。當時好多人將佢哋呢個以客為尊嘅構思，捧到上天，仲話煲呔都要向佢哋學習。之不過，掌聲背後係有代價嘅。<br> 乜嘢代價？咪就係要同班行家一齊搶人，事關全行為咗應付分行延長開業時間，都要增加人手，估計全行要請多成千人，先至滿足到需求。<br> 如果換着喺前幾年，失業率高企嗰陣，請人話咁易啦；不過今時唔同往日，仲要係全行同一時間爭人，咁啲人工馬上水漲船高，做打工仔嘅都好現實，梗係同你講金，唔通仲同你講心咩！</p><p>人事部「內憂外患」</p><p>華華聽聞，滙豐嘅對手，例如銀聯，為咗搶人出高一成人工，主要目標就係啲年資淺嘅，月薪皮幾兩皮嘅junior，佢哋跳一跳槽多千幾二千蚊，都幾吸引。<br> 獅子行除咗要同行家搶人，仲要面對內部流失。話說每年業績期之後，就係班員工行使認股權嘅高峯，咁個袋入面多咗錢，轉工跳槽甚至唞吓先嘅念頭，就會自不然咁浮晒出嚟。<br> 所以，佢哋內部8月份好多人走，認股權呢個效應而引發嘅流失率，仲勁過分完花紅嘅辭職潮。「內憂外患」之下，滙豐人事部真係幾頭痛，但人手緊絀都冇得怨人，鬼叫始作俑者係自己咩！<br> 李華華</p></body></html>