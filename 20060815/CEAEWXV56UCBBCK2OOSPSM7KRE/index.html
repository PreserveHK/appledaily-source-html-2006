<html><header><meta charset="utf-8"><title>SEP990i流港變繁體炒上萬元拍住恒指升</title></header><body><h1>SEP990i流港變繁體炒上萬元拍住恒指升</h1><p>望梅真係可以止渴？我打死都唔信！索愛喺大半年前夠話推出P990i，點知自從舊年12月曝咗光之後，到𠵱家一直只聞樓梯響，網民更幾乎每個星期追住問幾時會出，雖然行版仲未解到渴，不過首批傳聞嚟自澳洲嘅水機，第一日賣街已炒上九千八蚊，跟足恒指自5月嚟嘅最高峯走勢！就算炒到㷫烚烚，一樣即日斷貨，《蘋果》都係僅僅班到一部返嚟，為大家做測試介紹咋！<br>記者：陳國輝<br>攝影：楊錦文<br>ImageGirl：Kibby</p><p>P990i曝光以嚟，就連經常同小記吹水嗰位手機舖店長，亦指明要等佢出咗先換機！今次有水貨見街，吸引力當然大；但呢批機嘅來歷確實有啲可疑，有人話佢係來自澳洲，亦有人話佢來自法國，究竟呢批P990i係何方神聖？似乎仲未有答案。但根據上次K800i測試版流入本港嘅經驗，想話畀大家知，究竟今次又會唔會係測試機第二波呢？小記已即場試用部份功能，或者可搵出些少眉目！</p><p>疑似測試機繁體照出</p><p>雖然唔清楚佢出自何處，但水貨佬已表明呢批P990i乃由英文版改成，不論介面、功能說明、閱讀中文SMS，甚至輸入聯想字等，大部份均已經中文化，非常「完整」，對於港人用家嚟講，的確親切實用得多，難怪咁多網民Fans收到風後，幾貴都爭住話要買！<br> 揭開Keypad後，QWERTY鍵盤亦可順利切換及使用，如果玩慣中、英文Email嘅話，實情幾啱用！不過，P系機一向講究嘅穩定、唔死機、運行流暢等強項，喺呢度仲未搵到，表現甚至可用慢嚟形容。每選用一項分唇嗰陣（例如日曆），都花上少少撈機時間，而喺短暫測試過程裏面，更出現過一次Hang機，究竟係由於測試版嘅問題，抑或完成度不足？</p><p>相機Wi-Fi全面升級</p><p>講到P990i功能，查實機民都應該好清楚，佢屬於P系列當中首部支援3G制式，同時亦係第一次提升至200萬像素及加入Wi-Fi功能嘅機種，不論上網、影相、聽歌，或者扮演住PDA嘅角色，均絕對稱職！另值得一讚係，今次鏡頭位採用K600i嗰種旋轉保護蓋，既美觀又可防刮花。但睇番今次呢部水貨機，表現就差強人意，例如小記曾試玩3G，傾VideoCall就冇問題，但係當諗住上網嗰陣，㩒實機側嗰粒「@」掣（快速上網），竟完全冇反應，之後再用Wi-Fi搜尋附近嘅Spot，部機突然又恢復正常上網，表現咁唔穩定，感覺恰似功能未用盡一樣！</p><p>手機Sales：IMEI可以照改！</p><p>有Sales向小記表示過，想驗證測試機，方法甚艱難！有傳如果IMEI（機身編碼）用咗「00」字頭嘅話，就有可能係測試版本；但Sales就解釋，想更換IMEI編號根本唔難，甚至有人連Firmware都可以照改，一般玩家又點會察覺得到！所以，想知道部機係咪測試版，最好方法係憑手感、功能嘅完成度嚟判斷，講到底即係經驗喇！</p><p>PROFILE</p><p>制式：WCDMA/GSM三頻<br> 體積：114×57×25mm<br> 重量：150g<br> 屏幕：26萬色TouchScreen<br> 主要功能：3G視像通話、200萬像素相機、自動對焦、WLAN、QWERTY鍵盤、支援MSPRODuo、PushMail、BlackBerry電郵功能<br> 售賣點：謝利記（94331563）</p><p>水貨落訂要小心</p><p>自從首批P990i閃電去貨後，先達水貨舖已極速提供所謂嘅「預訂」服務，以緩P系機迷相思之苦！但須注意，水貨機價格上落不定，萬一冧咗價，隨時變蟹民！據稱第二批貨「預訂價」約七千五，冧味盡顯。另外貨量亦冇保證，如果派貨唔夠，到時大家只有無癮空手而回。考慮以上兩點仍然博嘅朋友，小心。</p></body></html>