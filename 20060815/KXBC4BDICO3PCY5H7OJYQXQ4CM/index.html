<html><header><meta charset="utf-8"><title>中原記招有托市之嫌</title></header><body><h1>中原記招有托市之嫌</h1><p>幫雅居樂賣緊中山唔少樓盤嘅中原中國，搵埋中山大學管理學財務及投資系一齊，啱啱搞咗場比較中山同香港生活質素嘅記招，講如果返中山買樓住，生活質素可以提升2.6倍咁話。仲講，喺中山每月花一萬二千蚊，就會有好理想嘅生活。蘭西諗，萬幾蚊喺中山，簡直係可以過大爺嘅生活㖭啦。<br> 蘭西有個喺中山住嘅親戚，成日同我講，「喺中山每個月使五、六千蚊，你想食乜玩乜都得呀！」。<br> 所以蘭西真係唔係好明，中原中國呢個研究嘅目的係為乜，唔通為咗代理嘅樓可以賣貴啲？<br> 如果真係咁，其實𠵱家喺中山，就算係平常百姓家嘅樓盤，質素都唔錯，買層呢類住宅，仲可以留番多啲錢傍身，或者攞嚟吃喝玩樂，盡享人生㖭。</p></body></html>