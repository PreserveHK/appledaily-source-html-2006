<html><header><meta charset="utf-8"><title>金手指：屋邨故事解釋新聞集團</title></header><body><h1>金手指：屋邨故事解釋新聞集團</h1><p>噚日，孫柏文同大家講過新聞集團點樣變成我心目中嘅完美傳媒公司。變成完美傳媒公司嘅方法，就係將跑廣告嘅工作外判畀Google，同埋將製作文章、短片等等去吸引讀者嘅工作，外判畀公司以外嘅「義工」製作人。叫得做完美傳媒公司，當然有好多人感到興趣，有人寫電郵叫我再清楚啲同大家分析，所以今日同大家講一個屋邨小生意嘅故事。<br> 話說當年，新聞集團係一份屋邨區報，一路以來，都係公司自己搵寫手、跑廣告，跟住用公司嘅影印機好高成本咁印。印完之後，就攞出屋邨賣。本來天下太平，風平浪靜。不過有一日，屋邨「X記士多」引進一隻叫做「互聯網牌」影印機同埋一隻叫做「互聯網牌」影印紙。屋邨居民用「互聯網牌」影印機同紙影印，除咗畀一個固定月費之外，成本係零。所以就見到屋邨居民逐漸幫襯X記士多，用「互聯網牌」去影印新聞集團份區報嚟睇。</p><p>M記士多　兼賣廣告</p><p>新聞集團見到份區報嘅銷量逐漸下跌。所以為求保銷量，就將份區報愈搞愈好睇。點知新聞集團發現，份區報愈好睇就愈多人自行影印。因為免費始終都係免費，好難再好似以前咁攞出街賣。仲有，新聞集團又發現好多村民開始用「互聯網牌」嘅紙發表自己嘅文章，而唔係用來影印，雖然普遍嚟講，每個村民本身發表嘅文章「收視率」好低，不過咁多個村民加加埋埋真係愈來愈多人睇用「互聯網牌」紙發表嘅文章。<br> 所以新聞集團就諗，區報照做，不過，亦都將「X記士多」賣嘅「互聯網牌」紙同影印服務，攞番嚟自己做埋。只要新聞集團賣嘅影印服務，比起「X記士多」嘅方便；只要賣嘅紙比「X記士多」嘅「互聯網牌」紙更能幫助作者，喺文章中抒發感受，就可以做獨市生意。到時候就算村民全部都用「互聯網牌」免費睇份區報，村民都係幫襯新聞集團開嘅「M記士多」。<br> 不過，就算村民都係幫襯「M記士多」嘅「互聯網牌」影印機同紙，免費始終都係免費，所以新聞集團就諗，點樣可以從中獲利。當然，新聞集團做得傳媒就知道如果從此以後，乜嘢都淨係可以免費派發，咁唯一獲利途徑就係賣廣告。所以佢哋就開始喺「M記士多」賣嘅「互聯網牌」紙上面，預留廣告位賣廣告。</p><p>G仔出現　扭轉局面</p><p>新聞集團知道，如果廣告可以賣得準確啲，賣廣告嘅商戶成功招攬新客戶嘅機會亦大啲，廣告費就自然會高啲，所以佢哋諗過將村民分類，試過以年齡、性別、居住座數等等方法去分。直至有一日，全屋邨被公認為最聰明嘅「G仔」走去新聞集團，同個老闆講：「如果要將村民分類賣廣告，不如就直接啲，直情為每一個幫襯『M記士多』嘅村民度身訂做一套廣告畀佢睇。」新聞集團老闆第一時間反問：「咁樣成本會好高，根本冇可能知道每一個村民嘅喜好。連我哋做咗傳媒咁耐嘅人，對廣告成本效益、效率都係估吓估吓，你會知？」<br> 「G仔」望住新聞集團老闆笑笑口咁講：「我絕對可以度身訂做！如果你唔信，不如就咁：如果嚟緊呢幾年時間，有足夠村民幫襯『M記士多』，我就有信心跑到廣告。而廣告費多到令我可以保證你哋分紅唔會少過某個數目。」新聞集團老闆：「真係咁勁？好，我連請sales都慳番，就咁決定！」<br> 雖然以上嘅故事，不能講盡傳媒世界嘅環境，不過希望大家睇完之後，對現今傳媒公司需要面對嘅挑戰更加清楚。聽日就同大家講吓微軟點樣用「互聯網牌」影印機去搵錢。<br> 孫柏文</p></body></html>