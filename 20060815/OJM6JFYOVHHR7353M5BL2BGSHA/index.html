<html><header><meta charset="utf-8"><title>國泰高層組Band開騷</title></header><body><h1>國泰高層組Band開騷</h1><p>國泰60周年搞作多多，今個月就推出十款經典制服娃娃，放喺香港ebay網站拍賣，收益撥捐國泰愛心輪椅庫。有制服公仔癮兼想做善事嘅，記得趕喺20號前上網Bid番個！<br> 唔識上網嘅都唔使愁，事關國泰都出咗一套九款嘅普通版，每款賣110蚊；個個都襯同年代嘅髮型、化妝；加埋個印有制服年期嘅包裝，再附送小冊子話你知件制服有乜咁特別。<br> 除咗對外搞活動，內部都有唔少聯誼活動，華華八到佢哋今個星期五，由陳南祿、程鼎一、黃家倫、莊偉茵、藍寶生等高層組成嘅YoungOnce樂隊，會喺銅鑼灣富豪開騷，門票位位200，一年一次，只係招呼國泰之友，聽聞啲飛好快掃清，號召力勁過唔少歌手。</p></body></html>