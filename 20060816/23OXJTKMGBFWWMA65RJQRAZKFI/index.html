<html><header><meta charset="utf-8"><title>食得專：摩利菌釀蝦膠　6菇菌7食最夾</title></header><body><h1>食得專：摩利菌釀蝦膠　6菇菌7食最夾</h1><p>喫夠黃油蟹，今日想食番啲清淡消滯且營養豐富嘅餸菜，就嚟一餐菇菌宴喇。8月份啱食菇，仲要食雲南品種，皆因雲南𠵱家正值雨季，同時陽光猛烈，令菇菌生長得又快又健壯，吃起嚟多汁又香口。今次「帝苑軒」同「東來順」創作各種菇菌食法，等你有機會試盡各種野生菇菌嘅清、爽、滑、香，鍾意食菇嘅話不妨一試。<br>記者：黃若茵　攝影：何家亮</p><p>1</p><p>摩利菌又名羊肚菌，產於麗江、香格里拉的深山，含較多維生素B12，能防止各種黏膜及皮膚炎症。</p><p>百花釀摩利菌$298</p><p>菇香濃烈，清蒸最能發揮菇味，形狀略為橢圓，好啱釀入其他食材，今次就釀入用菌汁同蝦肉打成嘅蝦膠，彈牙爽口。</p><p>山珍氣鍋雞$198</p><p>傳統雲南食法，雞肉加蜜棗等藥材熬4個鐘，後加摩利菌、牛肝、茶樹菇等菇菌，打開氣鍋聞到陣陣菇香，雞肉超嫩滑。</p><p>2</p><p>黃牛肝產自海拔900米或以上的松、櫟混交林中，含多種氨基酸及礦物質，能活化腸胃，有治失眠、抗肉瘤等功效。</p><p>夜香牛肝菌炒桂花魚球$138</p><p>黃牛肝肉質爽中帶腍，適宜炒。師傅揀桂花魚配搭，因桂花魚味道清，唔怕蓋過黃牛肝鮮味，且兩者入口十分嫩滑。</p><p>3</p><p>黑牛肝，產自海拔900米或以上的松、櫟混交林中，有助追風散寒、舒筋活血及提高免疫力功效。</p><p>煎釀野菌帶子$198</p><p>黑牛肝及松茸切粒，包在魚肉之中，煎好跟帶子上碟，菇嘅鮮味跟魚肉鮮味十分配合，且一次過有齊腍、爽及煙韌3種口感。</p><p>4</p><p>老人頭，又名長壽菌，產自海拔1,500米以上的紅壤針葉林區，含豐富植物性蛋白質，有「素鮑魚」之稱，主治心脾暴痛。</p><p>野生菌生菜包<br>3隻$38</p><p>生菜包釀入除老人頭外，亦有牛肝菌及雞樅菌等嘅菇粒。個包好軟屬腍，且吸收咗菇汁，比一般野菜包更惹味。</p><p>5</p><p>雞油菌，產自滇中楚雄彝族自治州的丘陵山地，含人體必須的8種基酸、胡蘿蔔素、鈣、鐵等多種礦物質，可治夜盲症。</p><p>雲南野菌火鍋每鍋$160</p><p>雲南當地人常以火鍋方式食菇菌，於火鍋中加入全隻雞、沙參及杞子等。火鍋可以揀選不同菇菌，亦可淨揀雞油菌放湯。</p><p>6</p><p>雞樅菌產於未受污染的紅壤山林坡地、白蟻穴附近等鬆軟泥土中，含大量氨基酸，《本草綱目》記載有清神、治痔作用</p><p>五香椒鹽雞樅菌$198</p><p>由於雞樅菇夠多肉，且質感非常爽，所以可用椒鹽炮製，炸後亦不怕菇肉變韌，能夠保持爽脆。</p><p>野生菇最芳香</p><p>今次菇菌宴揀選多種雲南野生菇菌，當然要一睹佢哋嘅真面目啦！師傅雙手捧住一個大盤出場，離遠睇黑麻麻一嚿嚿，望真啲原來啲菇沾滿泥，唔……有點醜，「帝苑軒」黃師傅話：「全部係雲南野生品種，所以菇身有好多泥迹，平日喺超市見到嗰啲亁亁淨淨嘅，好多都係溫室品種，唔單止唔及野生菇咁芳香，連口感都差一大截。」野生吖嘛，野生就梗係多泥㗎喇，我明喎，不過洗亁淨先影相得唔得？「唔可以洗，因為一洗就擺唔得耐，啲菇肉質會變霉變得唔新鮮，為咗確保新鮮，我哋每隔兩至三日就會直接由雲南入飛機貨，每次只入小量，用完就等下一批貨。」雖然貨量少，但師傅揀選時絕不求其，「雖然係雲南貨，不過唔係全部菇菌都啱我哋心水，而我哋只會揀最靚最香嘅貨色做菜，咁樣其實都令成本間接地增加㗎！」</p><p>食菇要由淡到濃</p><p>雖然只影咗相6款菇，其實今次菇菌宴用上十幾種菇菌，每種菇味道唔同，食嗰陣味道咪好雜亂？「東來順」陳師傅教路：「食菇次序要由清淡到濃烈，應該先食清爽嘅竹笙、老人頭，慢慢再食濃烈嘅牛肝菌。」黃師傅同陳師傅為呢次菇菌宴，曾遠赴雲南尋找地道菇菌食法，結論係──「我哋了解到各種菇菌嘅獨特香味同軟硬度，每種菇都會有一定毒性，要煮走毒性，煮得唔夠耐菇毒未清除，煮得太耐又會破壞味道同營養，時間要拿揑得好準㗎。」</p><p>食客有Say</p><p>Alison：「我知呢啲係雲南野生菌，食過牛肝菌，味道好濃好香。」</p><p>瑜：「嘩，乜呢隻菇咁大隻嘅，原來叫老人頭，未聽過喎！」</p><p>Ada：「我一向都好鍾意食菇㗎，試過雞油菌，鮮黃色望落去好靚㗎！」</p><p>雲南野菌多</p><p>雲南出名盛產野菌，數一數，全球食用菌約有2,000多種，淨係雲南已有近600種，佔世界食用菌種30%。每年出產數以萬噸計菇菌，其中8成出口到歐美、東南亞等地，當中包括松茸、牛肝菌、羊肚菌、雞樅菌等名貴品種。雲南如此多產，因為高山多，形成山地立體型氣候，即山腳熱時山頂寒。呢種獨特氣候現象，令唔同時令嘅植物都可大量生長，植物就為菇菌提供「腐生」環境，幾乎全國的食用菌都可以喺雲南搵到。</p><p>搵食攻略</p><p>帝苑軒（27242666）<br> 地址：尖沙嘴麼地道69號帝苑酒店地庫2樓<br> 營業時間：12:00nn-3:00pm，6:00pm-11:00pm<br> 全店座位：180位<br> 交通：尖東火車站P2出口，惠顧晚市可獲3小時免費泊車<br> 人均消費：午市$120，晚市$250-$300<br> 有着數：每次惠顧後即送$50現金券<br> 最好賣：白雪龍皇炒麵，日賣25份</p></body></html>