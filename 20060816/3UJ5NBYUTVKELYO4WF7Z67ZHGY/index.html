<html><header><meta charset="utf-8"><title>新腦勢：NEC眼仔LookBook煲視像IDD唔使錢</title></header><body><h1>新腦勢：NEC眼仔LookBook煲視像IDD唔使錢</h1><p>八年前嘅今日，SONY創意爆燈，推出全球首部內置Cam仔嘅Notebook，可惜流動機種性能所限，緊接幾年都冇乜太大實用性，令呢股潮流未能普及。不過今時今日，Wi-Fi同VoIP網絡電話大行其道，係人都識用《Skype》打激平IDD，而NEC部新機仲加埋Cam仔，真係隨時喺街Hea，都可同遠方親朋戚友面對面嗲兩嘴！<br><br>記者：許福合　攝影：陳盛臣&#13;</p><p>NEC之前部小白S3000，纖薄又輕巧，賺咗唔少掌聲同銷量；新機E6200外形設計亦係出自同一設計師勝沼潤之手，佢今次仲專程由日本到港參與發布會造勢。講番部新機，正如設計師勝沼潤所講，主打追求流動性與潮人用家，所以外形上保留番以往S3000討人歡心嘅靚靚機身，最特別係個機面，用上一層仿皮設計，機面充滿皮紋質感，仲摸到凹凸感覺，不過就無皮面慣有嘅「皮」味。<br> 外形突出，機能亦幾貼近時下大熱用途，以免費網絡電話作賣點，Set好晒軟件同硬件畀用家，一襟就玩到，毋須慢慢學玩《Skype》，最啱長輩或唔熟悉電腦之人。</p><p>小知識：咩叫《Skype》？
</p><p>其實即係一個網絡電話（VoIP）嘅中間人，幫你將語音經電腦及網絡連接另一方電腦，不收分毫。而《Skype》最出位之處，就係能接駁另一方嘅手機、固網等電話號碼，若頻寬夠高嘅話，對方係完全唔知你用緊網絡電話㖭！咁近乎IDD嘅功能，都只係收番少少費用，基本上打去邊都只係毫零子！</p><p>內置《Skype》煲粥</p><p>講到功能，最為實用就要提到內置《Skype》軟件，正如佢網頁提到「能跟世界各地的任何人免費通話」，可以話係一款網上電話軟件，基本功能同一般視像軟件一樣。最特別係一個SkypeOut功能，可以駁通傳統電話，以接收電話地點計算費用，所以慳番唔少長途電話費。而E6200硬件上亦作出支援，首先係屏幕頂有個30萬像素視像鏡頭，旁邊已設有咪高峯及《Skype》快速鍵，可以快速啓動軟件，就算公公婆婆都識用。另外，要上網打電話亦毋須專登去駁Cable，E6200支援晒802.11a/b/g無線網絡，無論屋企、公司或Cafe都可連線上網，完全附合Mobile要求。</p><p>環保兼慳電
</p><p>E6200使用CentrinoCoreDuo處埋器，系統本身已設有一系列慳電設計，不過只能算係人有我有，未算得上特別。而今次新機專登加入ECO模式，可替用家大幅慳電，用法好簡單，當用家正在上網又或處理文件時，其實好多硬件都處於「等工作」狀態，用家只要按下「ECO」鍵，電腦就會將等嘢做嘅硬件減慢甚至停止運作，咁就可以喺唔拖慢工作情況下，慳電延長電腦操作時間。另一個特別之處係機身出現一個平時好少見到嘅Logo標貼，代表通過RoHS所定下標準，呢個標準係歐盟所訂下環保準則，代表所評定產品並未使用危險化學物料，人人都講環保嘅今日，相信都係一個賣點。</p><p>PROFILE</p><p>處理器：CoreDuoT2050(1.60GHz)<br> 記憶體：512MBDDR2<br> 硬碟：80GB<br> 屏幕：14.1吋WXGA<br> 鏡頭：30萬像素CMOS<br> 光碟機：雙層DVDSuperMulti<br> 顯示卡：Intel945GM<br> 體積：310×258×27.5-34.5mm<br> 重量：2.3kg<br> 查詢：NEC（27955333）</p></body></html>