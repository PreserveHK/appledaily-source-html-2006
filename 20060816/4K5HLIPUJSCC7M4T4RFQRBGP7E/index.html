<html><header><meta charset="utf-8"><title>蒙嘉慧3秒鐘　軟骨功拉筋收籮</title></header><body><h1>蒙嘉慧3秒鐘　軟骨功拉筋收籮</h1><p>蒙嘉慧（YoYo）外形具智慧、健康、自信及美麗，一派現代新女性形象。當紮花旦面對排山倒海的工作量，經常捱更抵夜，飲食不定時，換回一身痠痛肌肉、暗啞粗糙肌膚，身心疲憊不已。聰明女梗有自己一套減壓美容妙法，不過想偷師都唔容易，3秒唔使就做出難度極高的動作，你有冇信心做到呢？<br>記者：盧家蕙<br>攝影：林栢鈞<br>服裝贊助：AnnaRiaN@zap.</p><p>收身擴胸消疲勞</p><p>YoYo的工作編排得密密麻麻，白天拍完平面廣告，足足花了大半天，入夜再返TVB拍台慶劇，直至凌晨也是等閒事。「我經常周身痠痛，尤其是肩和頸，繃緊得要命，所以我有自己一套嘅伸展操，不但可增加身體柔軟度，更可收身，甚至令胸部更firm！」雖然沒有習過瑜伽，但以下一連串動作，令全場工作人員睇到「O」晒嘴，花旦果然犀利。</p><p>YoYo教晨操<br>冇頸梗膊痛</p><p>YoYo：「平時瞓醒就會先坐直，雙手放腦後，慢慢把頭壓下來，可減少頸梗膊痛。」</p><p>收手臂firm胸</p><p>雙手向橫伸直，打開手掌，向前打圈10次，再向後做10次。「除了收緊手臂，更可firm埋胸㗎！」</p><p>舉臂消鬼祟肉</p><p>身形高䠷的YoYo，卻怕手臂上的鬼祟肉，呢個雙手合十、手踭緊貼再向上推的動作，是她最愛的修臂妙法。</p><p>最愛清甜水蜜桃</p><p>藝人飲食冇定時，不過YoYo也可keep住每天吃新鮮水果的習慣。她說：「我最鍾意水蜜桃，多汁好味！仲有士多啤梨、車厘子，當中的維他命C可增強抵抗力，更可美白肌膚，腸胃好啲，人都精神啲。」<br> YoYo跟不少人一樣，每天均喝1杯咖啡，她說：「太累頂唔住都要飲多杯提神。夏天濕熱，人也特別燥，我都會食龜苓膏清吓熱氣。」</p><p>閱讀減壓</p><p>工作繁忙，壓力自然大，所以一有空檔，YoYo會編排一連串活動舒展身心：「我鍾意打羽毛球、玩wakeboard，𠵱家仲學緊騎馬！」另外，亦喜歡唱K：「不過我唱歌走音，技術唔好，最鍾意唱楊千嬅嘅歌。」<br> 原來睇電視和小說對YoYo來說都有助舒緩壓力：「得閒我會睇《NationalGeographic》同《DiscoveryChannel》，因為大自然景色好吸引，又愛睇金庸同張愛玲嘅小說，最近翻煲緊《書劍恩仇錄》，睇開就要追住睇，停唔到手。」果然係智慧型的現代新女性，講美貌也講內涵。</p><p>阿婆古方靠得住</p><p>雖然日捱夜捱，但YoYo的皮膚亦保持得光滑幼細，她說：「其實個底打得好，皮膚自然有光澤，上妝更容易、貼薄。我𠵱家連續6個星期試用煥膚面膜，佢係以天然酵素作成份，性質溫和，唔會敏感、甩皮，我𠵱家嘅皮膚真係變得更細嫩白滑，即使捱通宵都冇生粒粒！」<br> 她更透露婆婆亦會教她古方美顏心得：「第一係用西瓜皮洗面，最好係帶有少少紅色果肉嘅，洗完塊面特別清爽幼滑；第二係用暖茶包敷眼，去黑眼圈唔錯。」<br> 訪問到尾聲，YoYo睏得雙眼也撐不大，即席示範了她的護眼操，不過講到最佳叉電方式，依然是「攝時間瞓覺！」「開工我會帶定毛巾仔，鋪喺咕𠱸上，瞓一陣叉吓電囉。」</p><p>按摩方法：</p><p>以無名指沾小量眼霜，輕按眼頭、眼肚中間及眼尾，最後在眼蓋向橫掃3下，記住每個位置各停留約2秒。</p><p>Neutrogena　27382841</p></body></html>