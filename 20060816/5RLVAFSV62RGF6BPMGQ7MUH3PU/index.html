<html><header><meta charset="utf-8"><title>電腦街：新處理器值得入貨未？
</title></header><body><h1>電腦街：新處理器值得入貨未？
</h1><p>呢個星期可以見到Intel粒新UCore2Duo價位開始企定，可能亦代表咗供貨量開始正常番，以一般用家會考慮型號E6300、E6400同E6600為例，以E6300比較切合大眾化，報價$1,490，相信一般要Config好啲嘅用家都會諗諗。再來E6400同E6600就分別叫價$1,790同$2,490，賣貴啲當然亦代表冷門啲，不過以Intel一向慣例，每隔一段時間就推出新型號，舊貨亦會降價，相信好快Core2Duo會成為砌機友新貴。</p><p>Hyundai電子相簿
</p><p>電子相簿最怕唔穩定，怕抄入去相片讀唔番，浪費一番心血，所以買機首要條件梗係要有一個芒睇相，除此之外，品牌能否給予人信心都好重要。韓國品牌Hyundai都有出過各類手提機，呢款電子相簿除內置個芒睇相，重內置埋12合1讀卡器，支援USB2.0，好啱攝影發燒友使用，而且價錢都幾抵玩，賣$210，留意係無包硬碟。</p><p>SONY芒千七有找
</p><p>名牌子唔一定賣得貴，講名牌SONY夠算大喇啩，不過去到LCD巿場，亦都一樣要玩割喉戰！場中幾款SONY芒就做緊優惠，17"型號唔使千七，部份型號更係低至$1,599，相對於一啲二三線品牌，價錢真係唔差得多少，加上有名牌效應，自然容易討得買家歡心。</p><p>Set鏡頭昅住屋企
</p><p>視像鏡頭除咗用來同朋友玩Chat之外，其實亦可作為家居防盜之用，功能比較齊全，如《V-GearLiveCam》，具備網絡支援功能，即係用家即使身處何方，都可透過網絡睇到屋企畫面，影像亦高達640×480解像度，亦有專門捕捉動態影像功能，加上連聲都可記錄，去到邊都可以知道屋企情況。<br> <br> 記者：許福合</p><p>售賣點：Centralfield（23870272）<br> 地址：深水埗高登電腦商場1樓10-16a號舖&#13;</p></body></html>