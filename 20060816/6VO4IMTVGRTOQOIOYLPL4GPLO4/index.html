<html><header><meta charset="utf-8"><title>中環在線：陳啟宗食飯又食餸</title></header><body><h1>中環在線：陳啟宗食飯又食餸</h1><p>恒隆老闆陳啟忠向來言論出位，噚日佢去港大做主講嘉賓，對住六十個中外大學生，講「中美政經大不同」，一開波就英文煲冬瓜並用，同班學生哥social熱身。講到肉緊之時，手舞足蹈又棟高隻腳，咁都未算激，最犀利係佢大大聲話：英國當年租借香港，回歸時話留低咗好多美好嘅嘢，等同於「強姦」完人放低筆錢，直情就係「不道德的交易」現實版。<br> 辣完英國佬，跟手就到日本，話對方唔承認侵華史實，搞到幾個在座嘅日本學生，散場後要同佢表白心迹，話日本年輕人好明白當年係乜嘢一回事。陳啟宗都好識做，即時就自爆話家族三代都同日本人相交，仲有個合作咗四十一年嘅日本拍檔，又話明白當年嘅歷史唔關年輕一輩事，大家都係朋友，最緊要係尊重史實，仲叫佢哋返去日本時好好宣揚真正嘅史實。巧露兩手，令到班小朋友貼貼服服。</p><p>支持葉劉選立會</p><p>唔講咁遠，問陳啟宗覺唔覺葉劉搞智庫，係為選立法會鋪路？佢答話：「係又點？冇人話只可以食飯唔食餸，兩樣嘢可以一齊做。」仲話假若葉劉出戰立法會，佢一定支持；之不過講唔夠兩句，就即時轉Channel，話下個月會搞第三次「國民身份認同」講座，葉劉都會講嘢，好識借機宣傳。<br> 成場講座都好互動，一講就成粒幾鐘，華華睇得出陳啟宗好enjoy，幾乎唔想走咁，之不過華華前排嘅行家，就聽到瞓着咗，仲係瞓得好鬼腍。<br> 李華華</p></body></html>