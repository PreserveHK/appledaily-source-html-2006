<html><header><meta charset="utf-8"><title>好武功之十：我最勁一鑊嘢炒10碟餸！</title></header><body><h1>好武功之十：我最勁一鑊嘢炒10碟餸！</h1><p>去大牌檔開餐除咗夠風味，我最鍾意睇師傅炒大鑊，同一隻大鑊炒緊幾碟份量嘅小菜，少啲臂力都唔掂。愈諗自己喺屋企煎雙蛋都拎唔起隻鑊仔，就愈覺得「強記」師傅雄哥嗰雙麒麟臂好Man，炒咗廿幾年小菜嘅佢話：「單手拎起隻鑊真係唔易㗎，我用18吋生鐵鑊，成4斤重，初初學做廚，淨係學揸鑊都搞到腰痠背痛，日日收工手臂都係咁震，過咗兩個禮拜先慢慢開始習慣。」揸鑊已經難搞，要練到好似𠵱家咁，可以拎住個鑊拋拋吓，就要更長時間，「初初經常會將啲餸菜拋到跌出鑊，一次過炒四、五碟份量仲難，足足過咗半年先得心應手。」</p><p>雖然屋企無咁大隻鑊，但我都想偷師，咁大鑊點炒先好呀？「最緊要燒到個鑊夠熱，我最勁試過一次過炒10碟餸，咁多餸好易燶㗎，所以一定要快手，但過快嘅話啲嘢食又會唔熟喎，時間要控制得好好㗎。當然，力度都好重要，唔夠力就拋唔起鑊入面嘅餸，拋得起餸菜味道先至炒得均勻，秘訣？唔用蠻力，要靠爐邊借力起勢拋，識借力就大大鑊都無問題。」望一望師傅手臂，雖然唔係筋肉人咁大隻，但肌肉都好結實喎，平日一定覺得自己力大過人啦，「唔係喎，放咗工，放低個鑊，我同普通人差唔多㗎咋。」佢咁講，我真係想同佢鍊番次手瓜。記者：黃若茵　攝影：陳偉強</p><p>芝心肉丸$48</p><p>雄哥：「我堅持自己搓豬肉丸，肉丸包住芝士再沾一層炸米粉，炸一陣之後再放入熟油，咁先保持到肉汁。」</p><p>黃金南瓜$38</p><p>鹹蛋落鑊，熱力將蛋黃溶化，再倒入南瓜片一起炒。鹹蛋黃凝結喺南瓜上面，脆薄一層蛋黃包住較腍南瓜，好香口。</p><p>椒鹽軟殼蟹$68</p><p>大牌檔甚少提供軟殼蟹，老闆從老家越南入貨，蟹肉味道鮮甜，椒鹽處理絕對大牌檔風味，夠香口送啤酒啱晒數。</p><p>強記（27762712）　地址：深水埗耀東街4號</p></body></html>