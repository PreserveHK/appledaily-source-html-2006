<html><header><meta charset="utf-8"><title>副處長退休 - 左丁山</title></header><body><h1>副處長退休 - 左丁山</h1><p>副處長N退休，報紙排隊訪問。其實副處長唔係咁高級啫，一位四十歲剛出頭，全無廣播經驗嘅AO都可以接替副處長N啦。副處長N退休有乜咁巴閉？無他者，電台正處於風眼中心，零舍受人注目。副處長別號尖嘴F，因為佢平時最識飲識食，而且唔係左丁山只係喺中環灣仔著名食肆出入嗰隻。一次佢搵左丁山去吳松街一間地舖閣樓食海鮮，七條大漢坐在一間細房，動彈不得，環境認真唔舒適，但呢間舖頭啲海鮮夠晒新鮮鑊氣，價錢係灣仔名店三分之一。尖嘴F食通港九新界橫街窄巷，記得某年某日問佢：「點解周圍搵食店？」尖嘴F話：「原因有二。第一，好鍾意發掘平靚正食肆；第二，以D3公僕人工，經常出入名店，會俾人誤會我好有銀㖭！」<br>尖嘴F做副處長，管人事，財務，過去一段長時間，窮於應付審計署地獄式檢查。幾乎人都癲。好咯，卒之捱到八月十一日正式退休，年紀不過五十五歲啫，以香港男人平均壽命計，佢重有三十年享受生活，退休後頭六個月就係過冷河，到港大、浸大傳理系教書，將佢三十二年工作經驗，講晒畀啲學生聽，擺錢入佢哋袋。明年三月，農曆年之後，尖嘴F可以重出江湖，找尋第二春，各方友好，到時不妨諗諗佢。</p><p>五十五歲退休，係古老規矩，以今日計，正係精壯之年，無論經驗、視野、人脈、專業知識都進入高峯期，五十五歲人突然間得閒下嚟，日日去打波喎，社會大損失也。休息六個月之後，再做十年工，咁就差唔多。<br> 替尖嘴F之F小姐，據講精明醒目，係大內高手，空降到電台，絕非省油之燈，直情係一條寬頻，消息日日直通大內，而且資訊往來係互動嘅，有助將電台納入「正軌」。何謂「正軌」呢？好似尖嘴F周圍搵食咁，電台班記者編輯成日去環頭環尾刮料，挖掘隱情，連陳四萬博客日誌都播出嚟，點啱聽呀？日日到中環探聽大內如何吹風，坐在中環聽命，先至唔會行差踏錯吖嘛！尖嘴F到大學講書，唔知識唔識闡釋呢個襟撈嘅道理呢？</p></body></html>