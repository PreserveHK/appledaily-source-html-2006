<html><header><meta charset="utf-8"><title>一味窩輪：個市有啲攰搵P輪落手</title></header><body><h1>一味窩輪：個市有啲攰搵P輪落手</h1><p>隔晚杜指由升114點到埋單只升9點，唔多好睇。恒指全日高低波幅得52點，收市微跌15點。港股處5月高位，似乎有啲攰，暫時忍吓手算數。<br> 如果唔玩唔舒服，則細細注諗吓做淡嗰便，搵啲P輪落手，唔係長玩，而係玩三朝兩日甚至更短。到咁上下，做番轉頭，買C輪。<br> 恒指P輪3865：恒指P輪3865、3895、3872，都係11月尾夠鐘嘅熱門恒指P輪。按照溢價、有效槓桿率及引伸波幅揀嚟買，3865最靚，輪價14.9仙，溢價3.3%，槓桿率19.3倍（有效10.7倍），引伸波幅19.3%。<br> 恒指如果碌低一二百點，則掉轉買恒指C輪，揀3758。隻輪10月尾到期，輪價19.1仙，溢價2.2%，槓桿率20.1倍（有效12.9倍），引伸波幅19.7%。畀多個幾巴仙溢價，換取多一個月壽命，則揀3844。兩隻都係熱門貨，有乜依郁要手起刀落都可以好快搞掂。</p><p>H指P輪3690：揀H指P輪，冇隻好得過3690。隻輪10月尾夠期，輪價12.7仙，溢價3%，槓桿率17.8倍（有效9.8倍），引伸波幅25.1%。<br> H指如果跌得70-100點，則做好友，買H指C輪，向4729埋手。隻輪下月尾夠鐘，輪價15.2仙，溢價2.1%，槓桿率19.2倍（有效13倍），引伸波幅23.8%。<br> 章盛</p></body></html>