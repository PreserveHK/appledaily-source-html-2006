<html><header><meta charset="utf-8"><title>美女班房短裙招徠</title></header><body><h1>美女班房短裙招徠</h1><p>新聞主播潮興靚仔靚女，起初邊鬧邊睇，但最終受晒。同一條橋，慢慢伸延到補習社，由用上CM靚仔教電腦開始，估到香港補習界勢必吹起「靚女Miss」熱潮。今次呢間補習社，仲借近期「美女廚房」熱勢，推出「美女班房」，以短裙靚女Miss作招徠，專攻會考英文。<br>美女開班收生係咪賣個滿堂紅，筆者不作深究，但此舉引嚟網民指摘：「仲夠膽咁樣打正旗號教書，不知所謂，成何體統！」相信網民除咗能夠喺網上論壇抦勻呢間補習社老闆本末倒置之外，最終都係吹佢唔脹。鬼叫人哋有生意頭腦，加上香港女仔生得靚之餘，英文又好咩！<br><br>記者︰陸俊雄&#13;</p><p>美女班房片段︰www.modern.edu.hk/admin/hot/pics/kensirenglish.wmv
</p></body></html>