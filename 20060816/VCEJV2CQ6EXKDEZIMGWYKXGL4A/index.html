<html><header><meta charset="utf-8"><title>近半老公收埋私己錢</title></header><body><h1>近半老公收埋私己錢</h1><p>男人雖係一家之主，但好多時家中財政都落喺太太度。滙豐做咗項香港夫婦嘅財富管理調查，發現咗好多有趣現象。<br> 八成受訪者認為老公係「一家之主」，就算老婆搵錢拍得住老公，77%都認為老公先係家庭經濟支柱，應負責所有財務開支。51%就話老婆係財政大臣，負責睇住盤數。55%受訪者話兩公婆有一筆共用資金（其中96%係老公出嘅）；53%老公同55%老婆都話自己有「私己錢」，華華以為只係得老婆有，估唔到老公都收埋唔少。香港夫婦既有傳統供養父母觀念，亦有西方仔大仔世界諗法。93%受訪者認為有責任供養父母，但係就得70%真係有畀家用，平均每月3000元；83%就話冇諗過退休後靠仔女供養自己，最緊要仔女自己掂！不過有36%受訪者話從來冇諗過退休計劃，但就話要成500萬元先夠退休用。滙豐財富管理業務主管李錦榮建議，要量入而出，學識用唔同投資工具。</p></body></html>