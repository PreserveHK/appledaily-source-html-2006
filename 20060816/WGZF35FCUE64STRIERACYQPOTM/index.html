<html><header><meta charset="utf-8"><title>股路縱橫：掃除起步障礙九洲蓄勢衝關</title></header><body><h1>股路縱橫：掃除起步障礙九洲蓄勢衝關</h1><p>近兩個多月來，九洲發展（908）嘅走勢一浪比一浪高，噚日收0.96元，逆市而升2仙。由3月開始形成嘅大圓底收集已接近完成，一衝破0.97元阻力，即可望空衝刺，初步上升目標係1.21元。<br> 九洲可破位上，有消息支持。5月底時，推介九洲（當時股價0.81元），話珠海同澳門已連成一體，兩地有計劃共同發展龐大的娛樂、旅遊和會議中心項目。九洲係珠海市政府旗下的上市窗口公司，消息指九洲在珠澳連體的建設上，會擔當重要角色，而有關一個龐大的旅遊及會議中心項目，短期內可落實。<br> 澳門發展係以東方的拉斯維加斯為主題，而珠海則發展休閒度假同會展旅遊，兩地相輔相成。除九洲外，美國金沙集團計劃投資20億美元，在珠海橫琴建設一個佔地達5.8平方公里的威尼斯人國際會展度假村，包括一個面積達40萬平方米的會展中心，係目前全球最大的私人投資項目，另外並有高爾夫球場、遊艇俱樂部、購物中心和水療中心。</p><p>珠澳連體受惠大</p><p>珠海毗鄰澳門的橫琴、灣仔和歡樂灣，未來幾年將會大興土木，因某種原因而蟄伏多年的九洲，將有機會大展拳腳。<br> 講番往事，九洲大股東原本係珠光公司，97年金融風暴後，出現財務危機，01年初進行債務重組，3.37億股九洲股權（佔32.5%）抵押予龍威集團，多年來，債務重組一直都未能達成協議，直到本月初，珠光終於同債權人「搞掂」，而龍威亦與清盤人就抵押股權訴訟達成和解，九洲的控股權才得以「正統化」。<br> 除龍威外，第2大股東係珠海九洲港務集團，持22.7%，第3大係TaiFookFund，持5.1%。九洲沉咗好耐，股權明朗化後才掃除起步障礙，重出「江湖」，適值珠海又籌劃大舉建設，今次大有機會係「時勢造英雄」。<br> 早輪推介光大國際（257），噚日繼續有好表現，高見0.91元後回收0.88元，升2仙，成交又大增到7100多萬股，走勢已出現突破，且動力強勁，以突破上升三角形的量度升幅計，短線目標係1.06元。光國已成為光大集團屬下環保業務的旗艦，股價走強，聽聞進一步的注資和併購時機已成熟。<br> 郭兆誠</p></body></html>