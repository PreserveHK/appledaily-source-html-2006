<html><header><meta charset="utf-8"><title>Game事撻：XB360全中文戰棋RPG　華人製作拍住㗎仔</title></header><body><h1>Game事撻：XB360全中文戰棋RPG　華人製作拍住㗎仔</h1><p>一向缺少日式大作嘅XB360，啱啱有隻《DeadRising》先聲奪人，跟手仲有鳥山明隻《BlueDragon》開發緊，形勢一片大好。不過今次輪到台灣威，事關新出嘅《聖魔戰記3》出喺XB360度，以超靚人物設計同動畫做賣點，絕對拍得住㗎仔大製作！加上今個星期尾行版推出，由介面到字幕全部中文化，港機迷肯定玩得更過癮！文：陳福榮</p><p>《聖魔戰記3：無罪的狂熱》不但係台灣Xpec（樂陞）同日本IdeaFactory共同研發作品，仲係首款出自台灣廠商之手嘅XB360遊戲，所以對亞洲市場甚至全球華人玩家都有重大意義。其實Xpec呢期都算係紅到爆燈，唔計《聖魔戰記3》，佢仲幫BandaiNamco喺PSP搞咗隻又係中文版嘅《星際傭兵》，誇張講句人氣幾乎勁過老任。<br> 呢隻SRPG（戰棋式戰鬥RPG）承襲整個遊戲系列既有嘅世界觀設定，依然係以神秘大陸NeverLand作為遊戲舞台，講述魔導世紀997年爆發嗰場「第一次NeverLand大戰」，魔王之女繼承父親遺志創立新生魔王軍，要搵人類展開復仇戰爭。而玩家所扮演嘅傭兵團青年劍士，以不同觀點展開劇情，並參與呢場爆發人類跟魔界長期戰爭之漫長戰爭序幕。</p><p>集15年功力大成</p><p>《聖魔戰記3》嘅原型作品喺1992年首次豋場，稱得上係IdeaFactory眾多產品嘅鎮山之寶，之後亦陸續於多部主機繼續發展，並衍生出包括《聖魔戰記》、《新天魔記》與《混沌世代》呢三個分支。由於堅持向SRPG路線進發，令廠方喺呢15年嚟累積咗批非常忠心嘅支持者，縱使人數唔算多但勝在向心力強，令呢個系列幾年間不斷壯大。<br> 可以咁講，《聖魔戰記》家族作品真係多不勝數，但最啱香港人玩嘅都算係戰棋類型，而《聖魔戰記3》亦沿用番Xpec之前喺PS2製作過嘅《聖魔戰記編年史》受歡迎系統，已經畀到玩家最低限度嘅信心啦！</p><p>勢力平衡由我維持</p><p>鑑於首次登陸次世代機，全3D華麗表現加靚靚動畫已係指定動作，戰鬥表現亦發揮得更吸引。除咗有組合技、必殺技和合體技呢啲攻擊外，仲玩埋隊友支援、連攜、戰陣等不同組合，加埋武器升級同角色育成要素，重視變化之餘更令戰鬥時趣味大增。<br> 當經歷過若干數目嘅初期任務後，提升過能力同等級就能夠接受規模更大、更加重要嘅任務，例如皇城侵略戰等，到最後揭開真正幕後黑手嘅陰謀。</p><p>戰鬥似《前線》＋《皇家》</p><p>就戰略層面而言，今集改成全3D表現，行軍時必須要有三維空間概念，加上兼顧每位隊員嘅AP（攻擊點數）和WT（等待時間），似足《前線任務》同《皇家騎士團》混合體，藉以巧妙搭配同伴之間不同能力屬性，以使用必殺技及合體技等絕招。今集雖由原創主人翁擔正，不過歷代重要角色依然會喺遊戲中出現，總登場人數逾150人，堪稱系列歷來最多角色之作。呢150人不但有其獨特個性與能力屬性，造型設計亦不盡相同，絕非求其改吓顏色嘅粗製濫造之流。</p><p>日版送公仔</p><p>其實呢款XB360大作，之前為慶祝推出日本版特別生產咗批精美禮物，畀班提早訂購嘅玩家開心吓，至於內容就係好多Fans勁Buy、以魔王之女希羅作為藍本嘅5吋高公仔！佢唔單止用特別色嚟髹，部份關節仲可以郁動，任你點擺靚靚甫士都得。亦因為係預訂先有嘅贈品，據聞𠵱家都叫有價有市，用呢招嚟吸引擁躉落叠，的確係萬試萬靈。</p><p>PROFILE</p><p>遊戲類型：SRPG<br> 機種機種：XB360<br> 遊玩人數：1人<br> 行貨價錢：$299<br> 開發廠商：IdeaFactory<br> (C)2006IdeaFactory/XpecEntertainment</p></body></html>