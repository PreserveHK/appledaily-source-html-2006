<html><header><meta charset="utf-8"><title>好武功之十一：我要出盡力打墨魚滑！</title></header><body><h1>好武功之十一：我要出盡力打墨魚滑！</h1><p>「火井火鍋」名人食客多到數唔晒，出品有水準，霍震霆、孫明揚、施雅治太太、伍詠薇夫婦等等全部都係捧場客。無錯番茄、鹹菜、雞腳等招牌湯底，魚翅仔、竹笙釀雪蛤等刁鑽貴價火鍋料日日大賣，但數鎮店之寶一定非墨魚滑莫屬，點解咁多人撐？老闆文哥話：「其實都無乜秘技，不過整墨魚滑有兩樣嘢要做足，第一，墨魚滑要100%墨魚肉做，一加粉就唔夠鮮唔好味，一路淥一路發脹嗰亭，肯定加咗粉。第二係墨魚肉一定要亁身，要花時間做工夫抽亁水。」抽亁水時間，要至少24小時。</p><p>一碟好味墨魚滑，真係少啲心機都做唔成，大大隻墨魚要先洗亁淨切成一嚿嚿，用大毛巾包好放入雪櫃至少1日，其間仲要同佢換毛巾，等佢快亁啲，誇張啲講句，要好似湊仔咁細心照顧，咁先起膠爽口。𠵱家文哥每日要請2至3個工人，每晚開工2至3小時撻墨魚滑，「呢樣工夫都唔慳得，唔撻唔起膠，唔起膠又點彈牙呢？」每客墨魚滑要用人手撻10分鐘，幾個大男人晚晚就出力瘋狂打膠──「呵！呵！呵！」──邊撻邊喊，先應付到「火井」每晚至少50客Order㗎。記者：廖秀娟　攝影：伍慶泉</p><p>火井火鍋（25474508）　地址：西環屈地街20號金陵大廈地下</p></body></html>