<html><header><meta charset="utf-8"><title>　　援姐辭職前封嘴 - 李八方</title></header><body><h1>　　援姐辭職前封嘴 - 李八方</h1><p>白鴿黨前總幹事夏詠援10月14日同個黨saygoodbye，安心放個悠長假期，然後再衝刺。有傳媒追查呢件事來龍去脈時，提到援姐係因為不滿領導高達，亦唔鍾意成日搞埋啲調查委員會查呢查路，嘥晒啲時間，所以決定同白鴿黨一刀兩斷。<br> 八方得知呢個說法噚日喺白鴿黨內部惹起風波，經了解後，原來援姐係同記者呻咗兩句，個心都唔係話想插死白鴿黨同高達，對於呻嘅內容俾人講咗出嚟都有啲唔開心。噚日援姐索性唔開電話，只發咗聲明，話作為主管級黨員，唔會喺離職前就白鴿黨事務同言論公開發言，一切等自己辭職後先再講。希望援姐都唔好唔開心，快快樂樂做埋餘下「任期」，為自己留個美好回憶。</p></body></html>