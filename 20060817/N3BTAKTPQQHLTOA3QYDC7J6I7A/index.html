<html><header><meta charset="utf-8"><title>　　政府專人服侍陳馮富珍 - 李八方</title></header><body><h1>　　政府專人服侍陳馮富珍 - 李八方</h1><p>當年香港爆發禽流感，以一句「我日日都食雞」而聞名嘅前衞生署署長陳馮富珍，正角逐世衞總幹事一職，為中國人爭光，中國政府早前拍晒心口話大力支持陳太參選，特區政府亦不甘示弱，噚日委任一個叫章景星嘅女高級政務主任，飛去日內瓦幫陳太參選。<br> 呢個章主任都幾神秘，原因係八方嘅同事打電話去衞福局，查詢吓呢位高級政務主任做開邊個範疇工作等資料，點知衞福局話無資料。我哋位同事好努力，上網查政府電話簿，輸入章景星大名搜尋，電腦屏幕顯示搜尋結果係零。</p><p>一個政務官資料又唔係國家機密，八方估唔到政府透明度咁低，死都唔肯放料，雖然查唔到章主任有乜嘢叻，但都希望佢唔會愈幫愈忙啦。</p></body></html>