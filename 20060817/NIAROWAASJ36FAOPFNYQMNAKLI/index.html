<html><header><meta charset="utf-8"><title>Home案實錄：無比牙膏　止痕消腫</title></header><body><h1>Home案實錄：無比牙膏　止痕消腫</h1><p>我哋日日刷牙用嘅牙膏，除咗刷靚棚牙之外，仲有咩用途？查實牙膏刷牙同時刷屋，全家上下左右幾乎要抹乜嘢都可以靠佢，用途多到……真係數幾日都數唔晒，以下係幾個大家常遇到嘅問題，醒幾招你歎吓先啦！<br>記者：葉雪芯<br>攝影：伍慶泉、周旭文<br>模特兒：Catt@Talent100</p><p>個人衞生止癢辟腥<br>另類無比膏</p><p>牙膏中含有薄荷腦、丁香油、生薑油等成份，有消炎、止痛、化瘀等功效。適逢夏天，萬一不小心被蚊蟲叮咬後，痕起上嚟都幾難頂，塗一點牙膏按摩一會兒，有助止癢消腫㗎。</p><p>除腥辟臭好幫手</p><p>劏完魚，手上一定會有魚腥味，可先用番梘將手洗淨，再在手上擠點牙膏搓洗，魚腥味冇晒，仲留番陣陣薄荷味，清新晒！</p><p>衣物護理針對「黃面婆」<br>洗汗迹最耍家</p><p>夏天流汗特別多，尤其「白領人士」，久而久之，領位、袖口位都容易變黃。用牙膏塗在污處，先用洗衣刷刷淨，再用清水反覆搓洗，就可以輕易洗亁淨㗎喇！</p><p>刷波鞋潔白如新</p><p>波鞋着耐咗，通常都會有變黃嘅情況出現，雖然市面上有專洗波鞋用嘅清潔劑，但有啲都幾十蚊一支，其實用平平哋嘅牙膏都可以有一樣功效，將牙膏塗喺鞋上，用牙刷輕刷，再用清水沖洗，波鞋便可潔白如新。</p><p>家居清潔㨘迹立立令<br>對付屎坑尿迹</p><p>好多人洗一次廁所，就用大半支潔廁液，其實使乜嘥料呀，用牙膏就得啦！尤其要去除難頂嘅尿垢，唧3-5cm長嘅牙膏在刷子上，加溫水來洗刷，爛臭屎坑變薄荷清新靚廁。</p><p>洗水龍頭唔使憂愁</p><p>水龍頭容易積有水銹、皂垢或水垢，只要塗少許牙膏在污垢處，再用刷子加少少水輕刷，最後再過清水就亁淨晒！如果污迹喺小縫隙入面，可以用小頭型號嘅牙刷清洗。</p><p>茶迹銷聲匿迹</p><p>瓷器杯經常留有難洗的茶迹或者咖啡迹，牙膏中含有磨擦劑可增強磨擦力量，唧少少刷洗就告別「黃甘甘」。</p><p>真皮梳化都搞得掂</p><p>家中嘅白色或淺色傢俬用耐咗一定會變黃，用牙膏來抹拭真皮梳化，立即變「新」，抹完後過唔過水都得，真係勁掂！</p><p>幫電熨斗除銹</p><p>電熨斗用久了，底部會積一層銹，每隔2個月，在電熨斗斷電冷卻的情況下，在底部抹上少許牙膏，用軟布輕刷，咁個熨斗都襟用啲㗎。</p><p>洗磚牆隙誇啦啦</p><p>磚牆上的小縫隙是最難清潔的！潮濕時都有一點點黑色的霉菌或發黃污垢，只要在小縫隙上唧少量牙膏，刷子來回地刷，即刻變番白雪雪！</p><p>靚爆鏡</p><p>廁所塊鏡霧氣沉沉，只要將牙膏塗在海綿上，加水，以打圈方式擦拭，玻璃上的積垢即時無晒，亁淨明亮，想靚爆鏡，有幾難呀？</p><p>修復大法</p><p>我們天天用的牙膏，製造原料主要有研磨劑、清潔劑、保濕劑、結合劑及保護牙齒的藥效成份。重點都是用來清潔，故刷牙外還可清洗其他東西。除上述種種護理及清洗法，牙膏還有修復功效呢！</p><p>1.銀器翻新：銀器擺得耐，或者無戴太耐，都會變黑，搵唔到洗銀水或者抹銀布，牙膏是很好的代替品，發黑了的銀器，可以用牙膏令佢「起死回生」！</p><p>2.擦牆筆迹：小朋友最鍾意拿着筆喺屋企四圍畫發揮佢哋嘅「創意」，如果乳膠漆牆面畫花咗，唔使咁煩住，用棉花沾2cm牙膏，就可以輕易地將蠟筆或鉛筆字迹擦走。</p></body></html>