<html><header><meta charset="utf-8"><title>退休狂歡 - 左丁山</title></header><body><h1>退休狂歡 - 左丁山</h1><p>副處長N，外號尖嘴F退休，佢位波士處長C以及一班下屬、同事、各方友好，齊集西九龍漾日居隔籬嘅CityGolfClub入面一間泰國餐廳ThaiMary聚餐，大家癲番一晚，收每位三百五十元，入門就磅銀，冇得走雞，費事畀審計署眼甘甘。<br>左丁山身有公事，特登提早去，六點半就到場。呢間CityGolfClub位於鬧區，對練習高球人士，甚為方便，但左丁山唔打高球，第一次去，冇電子地圖幫手，一定搵唔到。去到先至醒起高球高手博士Y住喺漾日居，佢真係可以得閒無事就走落嚟練吓開波。<br>泰式餐廳菜式一般，不過不失，每位收三百五，貴一啲，但係兩三百人包廳，畀租都要嘞。處長C平日言行拘謹，呢晚送別三十年戰友，真情流露，猛咁飲，拉住左丁山，大有不吐不快之感，聽完之後，方知做人家嫂甚艱難。</p><p>尖嘴F係全場主角，活躍非常，到處握手擁抱。佢入行三十二年，從DJ做起，後轉做幕後節目監製，由助理節目主任升至副處長，平均每四年半就升一級，如果佢選擇六十歲退休，後年就可以等處長C卸任之後，順理成章咁升上去做處長啦。不過尖嘴F話：「夠晒皮咯，以後做吓新嘢都得啩！」既然係咁，處長C冇尖嘴F幫手，名副其實要「捱」多兩年。<br> 八時半後，左丁山趕去另一度，急急拜拜，早走就走咗寶，一行轉背，處長C就忍唔住，大唱郭富城嘅「狂野之城」，後來馮載祥殺到，大彈結他，陳任高歌Satisfaction，再夜啲，張學友特登走嚟唱歌送別尖嘴F。探子話：「左丁山走得太早咯，missed咗好多狂歡噴血事件。」<br> 尖嘴F當年憑「青春交響曲」，大戰商台俞琤，聲名大噪，而今尖嘴F告退，俞琤不復當年勇，好似後一輩DJ中，仲未搵到呢兩位一男一女嘅接班人，適逢本地流行曲風光不再，唱片銷量下降，尖嘴F退出電台，或者係適當時候。</p></body></html>