<html><header><meta charset="utf-8"><title>　　有人假傳聖旨　煲呔勁食大學生檸檬 - 李八方</title></header><body><h1>　　有人假傳聖旨　煲呔勁食大學生檸檬 - 李八方</h1><p>特區自從強政勵治後，公關叻咗好多，但仍偶有蝦碌。昨日又有一單。話說煲呔約見大學生，講政改看法，呢亭咁「行」嘅活動，竟然搞出大頭佛，真係要多得劉迺強唔少。邊個係劉迺強？咪係左派陣營中語不驚人誓不休嗰位。身為政協委員嘅劉迺強，經典金句係04年話「要求還政於民等同搞港獨」，激到支持民主嘅市民跳起；嗰年7.1有53萬人上街，應該都有唔少劉迺強「擁躉」在內。<br> 言歸正傳。一班學聯代表以及幾間大學嘅學生，噚日一齊操去禮賓府見煲呔，就教育同政改問題表達吓意見。點知見完面之後，班學生就向煲呔開拖，狂質煲呔會前設咗好多關卡，例如唔畀佢哋事先張揚，又要求會議閉門兼保密，而且今次只係透過中間人安排見面，好冇誠意。因為以上種種問題，中大同理大學生會都杯葛會議，冇派人出席。公然請特區首長食檸檬，呢班同學都算有膽有識不畏權貴。</p><p>單挑煲呔辯論政改</p><p>咁樣俾班學生哥砌法，強政勵治收檔都得啦，所以喺學生哥佢哋一輪嘴發炮完冇耐，特首辦即刻四出「喊寃」，自爆今次會面安排。原來係有人好熱心，就係上文提及嘅劉迺強，佢唔知用咩身份代學生開腔，話班大學生好恨同煲呔見面。人哋堂堂政協開到聲，煲呔點會唔應承？但特首辦誓神劈願咁話：我哋冇設任何條件㗎。有與會者話，煲呔噚日一開波，都即刻申明成件事唔關佢事，總之自己冇設限。言下之意，咪即係有人假傳聖旨？<br> 八方問中大學生會發言人李耀基，佢承認港大學生會會長劉方嘅老竇劉迺強係今次會面中間人，質疑劉迺強唔知係咪有所誤會、定係有人傳錯訊息畀佢，事關學聯從來冇主動要求見特首講政改喎。咁究竟係邊個想見呢？呢個羅生門，都要查一查究竟搞緊乜東東。<br> 無論點，既然見，就攤開嚟講啦。呢班後生仔果然後生可畏，所以噚日喺會上，有人單挑煲呔，以糞土當年萬戶侯嘅氣勢，叫煲呔出席公開論壇一齊辯論吓政改！八方心諗，要佢紆尊降貴同班𡃁仔辯論政改？真係大想頭，煲呔梗係唔制，所以咪話時間上未必安排到囉。唔想做嘅嘢，總有一百個理由話唔做。或者有人出嚟爭特首寶座，佢就肯傾喇。</p></body></html>