<html><header><meta charset="utf-8"><title>睇書喇：AUTOCARVol.249　2007年全新Mini無咩驚喜</title></header><body><h1>睇書喇：AUTOCARVol.249　2007年全新Mini無咩驚喜</h1><p>今期封面又係Mini，睇勻晒6大版，唔覺呢部所謂2007年版本同家陣到處都係嘅Mini有何分別，花半粒鐘時間睇晒個評價，先知新一代喺外觀上分別唔大，但性能好過上一代，梗係啦，馬力都大啲喇，新車同樣1,600c.c.，馬力175匹，扭力就有177lb-ft，而且新車內櫳空間明顯有改善，特別係CooperS，前座又闊又舒服，仲有錶板、車廂空間……但齋講有鬼用咩，有相睇先傳神嘛!</p><p>Mini無咩料到，反而前面介紹Audi架開篷RS4同福士架EOS仲吸引，起碼兩架都有樣又有力。好似架Audi，用咗副V8引擎，馬力有成414匹，唔怪得之記者話開住篷聽聲都已經鬼咁正。福士EOS外形完全脫離開篷Golf嘅家族特徵之外，新車仲有晒車廂寬敞、硬頂、引擎爽快等後天優良條件，值得慢慢刨。<br> 記者：黃婉冰</p></body></html>