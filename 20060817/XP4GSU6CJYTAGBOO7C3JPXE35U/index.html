<html><header><meta charset="utf-8"><title>影音試團：七千蚊買高達個頭</title></header><body><h1>影音試團：七千蚊買高達個頭</h1><p>高達最經典嘅《一年戰爭篇》出到爛，本來無乜好講，勢估唔到BANDAI面不紅、耳不熱，仲可以超豪包裝推出《一年戰爭篇》DVDBoxSet。</p><p>呢套BoxSet收錄TV版全43集內容，分上下兩卷推出，不過二十幾年前作品，但並無任何數碼修復，兼2區DVD無中文字幕，對港人本來毫不吸引，不過弊在限定版個包裝實在太靚；大大個1比12RX-78-2高達頭像，氣勢爆棚，頭炮、眼睛、頭頂等位置全部識着燈，加埋內置15首出擊、發炮等過癮音效，已引死一眾高達迷！</p><p>隨BoxSet仲有隻1比200嘅RX-78-2限量Figure，雖然比市面嘅1比144模型稍細，不過姿勢及關節做得更好，而且最新版武器全部落齊；流星鎚、火箭炮、激光劍全部打孖上，真係換武器擺姿勢都有排玩，整個BoxSet根本就係妹仔大過主人婆！好想買？筆者都係咁諗，不過睇睇個價錢，嘩，成六千八蚊港紙，當堂俾佢拋窒，再睇發售地點，仲要喺八月尾池袋個Expo先行預訂，再抽中你先有得買！唉，咁搞法，就算有水貨流入香港，都肯定係天價。<br> 記者：徐影龍</p><p>網址：www.bandaivisual.co.jp/dbeat/g-head/</p></body></html>