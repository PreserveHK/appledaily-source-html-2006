<html><header><meta charset="utf-8"><title>金手指：第一代熊證追悼會</title></header><body><h1>金手指：第一代熊證追悼會</h1><p>近呢兩個禮拜，孫柏文係咁聽到「嘭、嘭、嘭」聲。大家唔好以為呢啲係燒炮仗嘅聲，因為始終都仲係農曆7月，要「炮竹一聲除舊歲」都仲有半年時間。我聽到嘅「嘭、嘭」聲，其實係接二連三牛市開槍射殺熊證嘅聲音。經過噚日開市，恒生指數升穿17500點之後，連最後兩隻「第一代」嘅熊證都壽終正寢、雲遊西天。因為最後兩隻熊證嘅硬性回收價，都係17500點。「第一代」嘅意思，係指呢啲熊證係第一批港交所「溫馨呼籲」輪商出嘅熊證。</p><p>買咗就輸66%</p><p>噚日被硬性回收嘅兩隻熊證裏面，其中一隻就係孫柏文喺7月5日叫大家買嘅熊證6204。咁噚日被回收，今日都係時間舉行追悼會，為大家計計數。我叫大家買熊證6204嗰日，隻熊證就賣0.29元一股。到噚日被回收，發行商出嘅通告裏面話，熊證回收每股回水0.0974一股。所以如果大家有聽我講，嗰日買咗6204，咁就輸咗66%。（個人利益披露：好傷啊！我都有買。）<br> 當日我叫大家買熊證6204嘅原因，當然係因為我睇淡後市，覺得我哋特區嘅股市會跌、跌、跌。熊證同認沽證一樣，都係可以提供畀大家「買」跌市嘅投機產品。大家可能會問：「如果你叫大家買嘅係認沽證，而唔係熊證，大家都仲可以等到到期日先至『有分曉』。唔使好似𠵱家咁，被硬性回收，冇仇報。係咪？」係，同意。不過，當時我叫大家如果同意睇淡後市買6204嘅時候，係有為大家提供兩個理由：第一，就係買熊證好過買認沽證。第二，就係我覺得今年股市已經見咗頂。而呢兩個理由亦互相關連，令我推介6204。</p><p>Karen姐講得好</p><p>首先，買熊證好過買認沽證嘅原因，我都有解釋過。不過，我覺得解釋得最好嘅人，係每個禮拜一都喺我哋蘋果日報財經版，股市偷聽隊一欄裏面出現嘅Karen姐。佢話過：「以前炒普通認股證，我最憎就係認股證有溢價。而因溢價膨脹或縮減，係莊家決定，所以莊家只要提高或減低溢價，就算認股證後面隻股有上落，隻認股證都可以唔郁。而牛熊證冇溢價，後面隻股郁，佢就會一齊郁，不過都要警告你哋，牛熊證有回收機制。」<br> 當然，要熊證好過認沽證，就一定要觸動唔到硬性回收價。而因為今年7月之前，恒指最高位係大約17300點，6204嘅回收價又喺17500點，只要我提供買6204嘅第二個理由冇錯，今年股市真係已經見咗頂，要熊證6204會好買過認沽證。當然，時間證明咗我睇錯。所以今日就當係孫柏文又一次MeaCulpa（認錯了）。最後，今次好多人都話證明咗認股證好過牛熊證，不過我最想問嘅係，點解冇人話買牛證好呢？<br> 孫柏文</p></body></html>