<html><header><meta charset="utf-8"><title>均富林鴻恩唱好創業板</title></header><body><h1>均富林鴻恩唱好創業板</h1><p>自從科技股泡沫爆破，創業板至今都係咁靜局，夠資格轉板嘅走吓一間又一間，新股上市一年唔過十隻，當初諗住為新興行業集資嘅功能，似乎蕩然無存，塊板家吓評價又低，港交所都要搞諮詢，睇吓摺唔摺埋好。<br> 不過，均富會計師行合夥人林鴻恩就唱反調，話本港創業板嘅表現其實唔差，今年6月底總市值有820.31億元，較去年底升咗23%，目前喺全世界33個第二板市場之中，香港嘅排名都喺十大之內。<br> </p><p>林鴻恩仲預期，內地企業上市步伐唔會受紅籌上市審批新指引影響，只係近排搞緊諮詢，所以觀望吓，佢相信符合上市資格同埋期望集資嘅公司會愈來愈多，創業板仲有存在價值，未來幾年都唔會跌出全球十大位置喎。</p></body></html>