<html><header><meta charset="utf-8"><title>蘭西情報課：的士招豪宅遺產賣得</title></header><body><h1>蘭西情報課：的士招豪宅遺產賣得</h1><p>隱形富豪「的士招」招友全，04年底突然去世，剩低大批豪宅，經過大約年半時間，呢批為數超過30個單位，正式由遺產管理人接手，其中12個包括兩個中半山愛都大廈同10個薄扶林碧瑤灣，會喺9月2號由環亞物業推出拍賣，總值大約2.1億。<br> 環亞董事總經理曾傑俊話，遺產管理人淨係交12個單位畀佢哋拍賣，之後會唔會陸續有來都未知，佢話呢批單位開價比市價平一成至一成半，目的係搞旺氣氛，希望多啲人爭，個價可以愈拍愈高。<br> 「的士招」喺04年10月在生時，曾經將持有全部33個愛都同碧瑤灣單位，一次過推出拍賣，震撼市場，不過，由於定價過高，只係賣出兩個，套現4300萬，佢當時曾揚言會喺第二年再賣，點知好景不常，兩個月後佢就過咗身，剩番呢批為數31個，市值10億嘅豪宅，搞到「的士招」仔女同繼母反晒面，仲話要對簿公堂，最終批遺產由邊個繼承，環亞話唔清楚，只係按指令做嘢。</p><p>區內代理話，批單位定價只算係市價，唔係平好多，對二手市場唔會構成壓力，只係碧瑤灣連平台單位非常罕有，開價比04年拍賣時仲要平少少，推斷業主出售嘅意欲都幾高，相信會吸引買家承接。<br> 電郵地址：nancy@appledaily.com</p></body></html>