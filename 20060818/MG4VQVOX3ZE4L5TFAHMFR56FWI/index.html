<html><header><meta charset="utf-8"><title>邱達昌奪銀臺路1號</title></header><body><h1>邱達昌奪銀臺路1號</h1><p>西貢低密度洋房一向好受市場歡迎，上半月錄得多宗大手成交，全部呎價過萬。其中由西貢資深投資者施佳龍標售嘅清水灣銀臺路1號豪宅地皮，花落誰家終於揭曉，由遠東發展副主席邱達昌得手，作價7500萬，樓面呎價7108蚊，比施生嘅意向價9600萬低兩成。<br> 地皮2.6378萬呎，包括12378呎花園，上蓋3層高大屋已拆卸，可建樓面5600呎，補地價後可增至1.0551萬呎。施佳龍喺04年10月用5920萬購入，兩年賺1580萬，升值26.7%。<br> 宏億置業總經理方國珊話，隔籬銀巒路銀輝小築2800呎洋房，連2000呎花園，由本地投資者以3300萬承接。原業主82年購入價300萬，24年勁賺3000萬。<br> 另外，輋徑篤半獨立村屋，2000呎，由本地商人斥2300萬購入，物業背山面海，仲有約5000呎嘅入契花園。</p></body></html>