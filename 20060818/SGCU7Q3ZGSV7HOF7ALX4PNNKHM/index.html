<html><header><meta charset="utf-8"><title>中環在線：邊個整蠱李兆基</title></header><body><h1>中環在線：邊個整蠱李兆基</h1><p>李兆基幾時娶新抱，原來仲多人關心過佢捐牛津獎學金。噚日喺國金食晏，成班經紀一路食煎吞拿魚扒，一路八卦恒基嘅消息。難得天氣清朗，在Isola平台可以好清楚望到西九龍準備發展文娛區嗰幅大爛地。呢個項目，李兆基都有份爭。<br> 消息靈通嘅經紀A話，兩位少爺幾時結婚佢唔知，但恒基兩次私有恒發都衰咗，究竟係邊個在幕後搞鬼佢就知道。唓，第一次私有計劃俾鬼子佬T基金投反對票搞喎咗，全中環都知啦。經紀A話，第一次人人都知，但今年1月係邊個搞鬼呢？包你估唔到。咁係邊個？答案係本地一個大家族。</p><p>同行如敵國？</p><p>飲緊咖啡嘅出市B此時搭嘴，話佢都聽到呢個傳聞，不過佢哋研究過，自從去年12月私有化消息出街之後，有好多外資沽空隻12號仔，因為諗住私有化成功可以換股冚倉；咁會唔會有人扯貓尾夾手夾腳玩死班鬼子佬呢？<br> 大家可能唔記得單私有化計劃。話說恒基一直想私有恒發，以便增持進入豐收期嘅煤氣權益。去年12月，佢哋兩度出價，最後出到2.5股恒發換1股恒基，結果投票日有逾7500萬股反對，佔14.26%，私有化唔通過。當時林高演嬲到震，李兆基就惟有直接喺市場掃隻煤氣。<br> 呢7500萬股來自何方，好多人都想知。經紀A消息應該好堅，但大家族點解要出呢種手段，真係同行如敵國？各位一定好想問係邊個大家族，咁當然唔可以寫出嚟，如果唔係會俾人告。大家去問問恒基中人，或者詳細睇吓恒基唔同邊啲人合作，好易估啫。<br> 李華華</p></body></html>