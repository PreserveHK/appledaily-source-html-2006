<html><header><meta charset="utf-8"><title>股路縱橫：擴大收益有計金威再衝高位</title></header><body><h1>股路縱橫：擴大收益有計金威再衝高位</h1><p>港股噚日先升後回，調整一下，後市仍有望向好。恒指最高升上17506，跟住掉頭，收17373，跌77點，期指收17408，繼續高水。現時外圍主要股市已到了關鍵位，若現突破，可帶動全球進入大升市。<br> 恒指短期上升目標係17800，預期只升得幾百點，主要係下禮拜開始，滙控（005）嘅C輪將有大批到期，大戶又要力壓，恒指嘅升勢便要靠落後嘅長和系和大藍籌地產股來帶動。<br> 噚日滙控同中移動（941）都下跌，但長實（001）、和黃（013）、新地（016）同恒地（012）都逆流而上；長和下禮拜四派中期成績表，大行多看好，股價應會有強勢表現。<br> 外圍美日股市若破位而上，港股上升層面亦會再擴散，未來的個多月，有機會出現大旺市，二三線股又會百花齊放，好好把握可也。</p><p>調整似已完成</p><p>金威集團（910）個勢真係好強，上周四衝上0.46元後，在高位整固，唔落得，噚日收0.445元，逆市而升1個位，調整似有完成之勢，再起升浪，第一個目標係0.52元。<br> 由04年10月開始，金威走勢形成一大圓底，現時已破位而上，且有大成交配合，照度上去，中期上升目標係0.68元。<br> 金威進軍高科植林業務後，06年及07年兩年的稅後溢利已有保證（不會少過2億元），為擴闊收入來源，公司繼續收購新項目，主要係現成的林場，可即時砍伐並出售，提供收益，又再栽種新樹。<br> 集團最近收購湖南租賃林場，斥資2000萬元（人民幣．下同），年期20年，面積3.4萬畝，每畝地平均可產出3.3立方米木材，現時每立方米木材銷售價約1500元至2000元，而成本則為500至700元，保守估計每立方米木材利潤約800元。若3.4萬畝木材分5年砍伐，每年約6800畝，則每年砍伐木材所得利潤已達1800萬元，仍未計砍伐後再栽種桑木構樹的收益。<br> 金威已收購萬富春70%權益，而萬富春的前大股東擁有大量林地，唔排除會陸續注資。有消息指金威今年內會再收購多20萬畝林場，日後單係伐木每年已可賺成億元。<br> 郭兆誠<br> </p></body></html>