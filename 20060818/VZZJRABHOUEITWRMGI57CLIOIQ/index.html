<html><header><meta charset="utf-8"><title>股壇瀏覽器：聯想跟炒要諗真</title></header><body><h1>股壇瀏覽器：聯想跟炒要諗真</h1><p>美國加息周期看來已完結，港股噚日挑戰17500失敗，市場歸咎於美國新屋動工數字欠理想，反映美國經濟唔多妥，港股先升後跌，收報17373，跌77點。<br> 有消息話，港股中段跌得急，主要是來自基金程式沽盤，不過規模唔大，所以恒指跌幅唔算深。大市升至17500阻力位，自然會有大戶出貨獲利，噚日打個小冷震，其實好平常。中移動（941）賺302億元人民幣，符合預期，中期息0.62元加0.09元特別息，合共0.71元，但與7月時傳派2蚊息則有頗大距離，唔知市場滿唔滿意呢？若不滿意，大市可能再跌一陣。<br> 錦興集團（275）及德祥企業（372）雙雙停牌，據聞因為德祥企業增持錦興，觸發技術收購點，要提出技術收購。不過大家唔好開心住，聽講收購價唔會高，可能只得3元左右，仲低過噚日錦興收市價3.53元，大家唔好亂咁追炒。<br> 聯想（992）勁升5.6%至2.80元，成為噚日最大升幅藍籌股，除咗因為美國電腦股惠普業績理想外，傳聞聯想向戴爾挖角，加強本身的業務管理團隊。但黑客話高追要小心，因為IBM隨時會配售手頭上的聯想股份，而恒指成份股於9月11日進行調整，盈富基金（2800）到時亦會沽貨換馬。<br> </p><p>卡森彈完再散過</p><p>卡森（496）早前出手回購，股價係威係勢，由1元水平急彈兩成幾至1.28元，但股價彈得快時又回落得急，噚日再跌4.7%至1元，打回原形，最慘係見到保母瑞銀沽貨。Cookie話，卡森好快要公布業績，應該短期內都唔可以回購，加上市場擔心其中期業績見紅，暫時難以睇好。<br> 阿虎<br> </p></body></html>