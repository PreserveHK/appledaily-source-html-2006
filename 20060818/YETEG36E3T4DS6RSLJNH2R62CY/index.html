<html><header><meta charset="utf-8"><title>黎大鈞睇靚女</title></header><body><h1>黎大鈞睇靚女</h1><p>3G已成為手機新戰場，呢場仗愈嚟愈白熱化，新機愈出愈平愈靚。昨文提到CSL話有超過10萬用戶，華華噚日咁啱見到數碼通總裁黎大鈞，亦向佢八吓，但黎總好口密，皆因就快公布業績，公布之前例牌係「口密期」，佢只係話年輕人的確係3G嘅生力軍。<br> 「口密期」敏感嘢唔講得，推新產品就唔同，尤其李家二少唔玩8號仔之後，少咗個對手，數記愈戰愈勇。數記噚日推出Sharp新型號3G機，記招喺全球唯一一間ArmaniBar搞，除咗有新機睇，仲有雞尾酒同小食。華華見黎總喺現場冷眼旁觀，踱嚟踱去，似乎都好滿意。梗係啦，全場小食同雞尾酒，全部經佢試食過挑選出嚟，呢個記招，可以唔講嘢兼名正言順落吧飲番杯睇靚女，你話幾好呢。</p></body></html>