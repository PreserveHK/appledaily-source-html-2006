<html><header><meta charset="utf-8"><title>凍結後仍被盜用　並追收款項<br>eBay拍賣網戶口遭入侵</title></header><body><h1>凍結後仍被盜用　並追收款項<br>eBay拍賣網戶口遭入侵</h1><p>早前有讀者投訴，從未啓用eBay拍賣網戶口卻遭入侵，至投訴及凍結戶口後，仍繼續被盜用，並被要求負責有關費用。有電腦保安專家提醒，戶口密碼必須定期更改，上網場所及方式也要留神。</p><p>讀者Sheroal不滿拍賣網站的保安水平。她說：「大半年前，諗住喺網度賣番啲未用過嘅禮物同衫出去，好過嘥咗佢，就喺eBay開咗個戶口，但之後唔得閒，一直未用過。點知7月尾，收到電郵話已經確認超過20個交易，要我畀錢。但我連登入個網站都未試過，何來有交易呢？」</p><p>eBay：退回相關費用</p><p>於是，Sheroal即向有關方面投訴。她說：「我用電郵反映，話冇做過呢啲交易。第二日就收到回覆，話戶口俾第三者盜用，會凍結佢。點知再隔幾日，又話我有另外18宗交易完成咗，涉及物品都係喺外國網站買嘅書同電子遊戲，加埋約200美元，我由始至終都冇用過呢啲服務同購物，冇理由要我負責啲費用。」<br> 離奇的是，新一批交易是在戶口凍結後發生。Sheroal說：「最離譜係呢18宗交易，係我個戶口被凍結之後完成嘅，佢哋嘅保安實在令人費解，所以𠵱家我都好驚，怕仍然俾人盜用緊！」<br> eBay回覆本報查詢，承認曾向Sheroal發出要求賬戶被停止使用前，需繳付所有未付費用的電郵，但在是次特別個案，賬戶涉及的買賣活動已遭凍結，用戶沒有責任支付eBay或任何賣家出售物品的費用，eBay已將相關費用退回賬戶。eBay強調，用戶如遭第三者盜用，不需要為有關交易負責及付款。如客戶懷疑賬戶被入侵進行交易，可通過網頁右上角的「即時解答」（LiveChatService）選項或以電郵通知客戶服務部調查。<br> 檔案編號：0727025</p></body></html>