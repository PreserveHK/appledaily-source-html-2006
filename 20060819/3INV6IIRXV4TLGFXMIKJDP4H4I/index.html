<html><header><meta charset="utf-8"><title>星級推介：男友陪食雪糕乳酪　甜爆！</title></header><body><h1>星級推介：男友陪食雪糕乳酪　甜爆！</h1><p>今日係Mandy（蔣雅文）同Don（李逸朗）出碟大日子，這對假情侶做戲做到足，話要扮真情侶整番餐Candlelightdinner咁話喎，喺勁浪漫嘅法國餐廳碰杯，Don話：「隔住個玻璃杯睇你，又真係靚喎……」搞到Mandy塊面都紅咗一陣。嗱，學嘢嘞，有心𠱁女友嘅話，開餐前就抄低以上對白嘞。<br><br>記者︰方綺君　攝影︰譚盈傑<br>髮型︰Marco@Chin.G（Mandy）、史東@Chin.G（Don）　服裝︰Password</p><p>焗蛋白呍呢拿雪糕乳酪</p><p>傳統法式甜品，個Look似白糖糕，做法係蛋白加糖焗後再雪硬，Mandy話︰「口感似食高力豆沙，不過無豆沙咁囉。味道少甜口感輕盈，女生實鍾意，望住男友食，愈食愈窩心。」</p><p>假情侶真浪漫
</p><p>多得傳媒吹噓，曾幾何時我將Mandy同Don當成真正情侶，堅又好流又好，靚仔配靚女，我對呢個組合又好受落喎。今日兩人出碟，決定「拍拖」賀一賀。情侶慶祝當然愈浪漫愈好，Don話︰「天下間最浪漫嘅城市一定係法國，當然要食法國大餐啦。」無錯，法國餐閒閒哋一食兩粒鐘，細嚐美食碰杯嚐酒，你眼望我眼兩小時……講到呢度自己都忍唔住打冷震。選浪漫法國餐廳，「ChezMoi」當之無愧，「ChezMoi」喺法文，意指「我的地方」，店舖位於優靜嘅亞畢諾道，鄰近中環半山，柔和燈光配情調裝修，果然營造到浪漫環境。<br> 侍應遞上紅酒白酒，Don好細心睇，仲話︰「我以前開過酒吧，對酒都有研究。男仔帶女仔食燭光晚餐，點都要有少少酒知識，乜都唔識好瘀。」Mandy呢？由上菜開始已經好少說話，一味埋頭食，因乜解究？「女仔要斯文，點可以一面講一面食呀？」又係喎，見到女仔成嘴嘢食仲擘大口嗌破喉嚨講嘢，幾索都即時扣分喇，有心嚟呢度開餐嘅真正情侶，又要學嘢喇。</p><p>特色牛肉他他
</p><p>阿Don至愛，用亁葱、意大利歐芹、檸檬汁、羅勒調製而成，比起傳統用喼汁同辣椒仔，味道比較清淡，食晒成件牛肉他他都唔覺得肥膩。</p><p>帶子海蝦配香檳汁
</p><p>帶子同海蝦味道好夾，今次焦點喺香檳汁。廚師用一支香檳慢火煮海鮮，等醬汁收至半支份量就可上碟，味道獨特無丁點酒精苦味。</p><p>凍蛋白杏仁榛子杯
</p><p>用忌廉、果仁碎同蛋白做材料，攪勻後雪至硬身即成，玻璃杯上賣相顏色好精緻，唯一缺點係好容易溶，所以上枱要即刻食。</p><p>香煎海鱸魚柳配法國芥末子忌廉汁
</p><p>海鱸魚肉質嫩滑，味道清淡所以配惹味芥末子忌廉醬，配菜亦一絕，切成碎粒嘅椰菜花、芹菜頭、薯仔撈牛油同橄欖油，好香。</p><p>*睇埋裝修</p><p>後記：Don好識𠱁女！
</p><p>「隔住個玻璃杯睇你，又真係靚喎……」無背稿㗎！即場爆肚㗎！喺咁浪漫嘅法國餐廳裏面，Don對Mandy講嘅就係呢句對白嘞，一心睇Mandy點招架，難得面紅紅嘅佢仲好醒：「點解要隔住個玻璃杯呀？」嗱嗱嗱，破壞氣氛喇。真又好假又好，估唔到Don𠱁女仔都有一手喎。</p><p>假情侶有Say</p><p>搵食攻略
</p><p>ChezMoi（28016768）<br> 地址︰中環亞畢諾道10號地下<br> 營業時間︰星期一至六11:00nn-3:00pm，6:00pm-11:00pm，星期日休息<br> 座位︰40個</p></body></html>