<html><header><meta charset="utf-8"><title>妤想飛　越南：殺價1折起胡志明市喪買閃袋</title></header><body><h1>妤想飛　越南：殺價1折起胡志明市喪買閃袋</h1><p>「嘩，好平呀，買多啲。」「Oh，it'sreallycheap!」「計平啲啦，計平啲啦！」在胡志明市的購物區，尤其是BenThanhMarket，震耳欲聾叫囂聲此起彼落，不只身邊女士們為shopping而瘋狂，男士們亦會一起湊熱鬧，齊齊享受shopping講價的樂趣。<br>記者、攝影：梁學文<br>鳴謝：ParkHyattSaigon、聯合航空</p><p>講價要面皮厚心腸硬</p><p>問當地人去胡志明市邊度掃平貨，10個有11個都會答你去BenThanhMarket。以出售平價貨品而出名的BenThanhMarket劃分為多個區域，竟是衫褲鞋袋集中地，亦有亁貨食材出售，總會找到要買的貨品。市場打鑼咁早就擠滿人，真係插針都唔入，咁難先迫到入去，無理由空手出返嚟，好，殺價大作戰正式開始！先攻手袋區！<br> 入場前當地人提我記得要講價，由1折講起包無蝕底。我問會否太低？他們笑說，唔係由低講起就儍，再加上面皮厚口硬心腸硬。既然當地人都係咁講，我就由1折開始講起，果真有效。睇中個民族袋，開價25美元，我就由2美元開始講，老闆儍了眼，耍手擰頭還價23美元，我開5美元；她還22美元，我話6美元．．．．．．一直講，十分鐘後，老闆開始無力，哈，正好，我就企硬10美元，多個崩也不買，反正還有幾十間舖可以揀。老闆起初不情願，不過在我咄咄相逼之下，又硬塞錢給她，態度開始軟化，但仍然堅持12美元。好，殺你，12就12啦，不過我就多拿了個小袋子，再硬將12美元塞入她手中，她也沒辦法。估唔到，1折攻勢，5折成交。</p><p>只此一家珠片袋</p><p>原本諗住轉戰首飾區，不過見一個又一個美少女拿着同一款珠片袋走過，隨手問了個靚女Kim，她說珠片袋今日才推出的，有幾個色易襯衫。睇落又幾靚，就叫她帶我去。一到門口，又見到Polly即買即用，於是又有樣學樣。今次買袋無咩講價，因為老闆早已低開15美元，我見個袋真係幾靚，又只此一家，最後用了12美元就買下了。</p><p>家族生意做批發　自動再減</p><p>去完BenThanhMarket掃平貨後，有點意猶未盡，仲好想執又平又有特色的地道產品。一路走着走着，經過一家門口寫着「BigSurprise」的舖頭HandicraftWorld，好奇心驅使下就進去。入到舖頭，烏燈黑火燈光柔弱，仲以為未開門。正當我想離開的時候，燈忽然亮着，見到入面擺放着各式各樣的手工藝品，絲巾、茶壺和雕花木盒等一應俱全。走近一看，有些比BenThanhMarket還要平，一套茶壺連杯連碟套裝，開價8美元。我想也不用想就買了3套，價都唔使講，老闆還即時自動減價，最後每套6美元成交。老闆Thinh話：「我哋可以賣咁平，因為我哋就係批發商，由阿爺嗰代開始，其他舖頭都喺呢道入貨。我哋有個工廠，自家設計同生產，所以成本較低，售價亦可以降低。」的而且確，差不多款式的茶壺套裝，我就見過第二間舖頭賣12美元，就算講好價，都要8美元。離開前見到門口還有3美元的100%真絲絲巾，老闆又立即每條減1美元，即係10幾蚊港紙就有一條，最後我買了5條。</p><p>木雕用品　1蚊有交易</p><p>「1蚊有交易，1蚊有交易！」LanAnh店員Eric大叫，有咩咁平呀?原來是木雕擺設和日用品，最多的是木做模型船，由細細隻到半個人咁高都有，由1美元起。由巴西來度假的Stephanie買了兩隻船：「雖然攞返巴西好煩，但實在太抵，買兩隻都係60美元，唔買對唔住自己。」</p><p>必食：Wrap&amp;Roll粉皮春卷平靚正</p><p>去越南當然要食越南春卷，不過我怕在街邊食會污糟搞肚痛，於是當地人就介紹我去Wrap&amp;Roll。Wrap&amp;Roll全店專賣粉皮春卷，可謂專業「粉卷檔」。內裏有幾十款唔同的口味，而且價錢大眾化。我就揀了生春卷同炸春卷。生春卷唔使自己郁手捲，炸春卷用菜捲住唔熱氣，兩款蘸花生沙嗲醬或者魚露都同樣好味，入口有米香又有香草味，正!</p><p>必住：最新ParkHyatt好方便</p><p>去年開張的ParkHyatt是胡志明市最新酒店，位於市中心，離shopping地點相當近，去BenThanhMarket只須行10分鐘，連的士錢都慳番。Shopping到倦，可以返酒店休息，做個SPA或歎個HighTea再出動都得。</p><p>ShoppingGuide</p><p>1.BenThanhMarket<br> 地址：CuaDongCho,BenThanh,D1<br> <br> 2.HandicraftWorld<br> 地址：100NamKyKhoiNghiaD1,HCMC<br> 電話：（84）8-8291000<br> <br> 3.LanAnh<br> 地址：95-101NamKyKhoiNghiaSt.,HCMC<br> 電話：（84）9-09866627<br> <br> 4.ParkHyattSaigon<br> 地址：2LamSonSquare,District1HoChiMinhCity,Vietnam<br> 電話：（84）8-8241234<br> 房價：144美元起<br> 網址：www.saigon.park.hyatt.com<br> <br> 5.Wrap&amp;Roll<br> 地址：62HaiBaTrung,P.BenNghe,Quan1</p><p>出門handbook</p><p>簽證：持特區護照及持BNO者均需簽證。<br> 查詢：25914517（越南駐港總領事館）<br> 機票：乘搭聯合航空，每日均有直航機到胡志明市，票價$1,100起。<br> 查詢：28104888（聯合航空）<br> 套票：胡志明市來回直航機票連兩晚ParkHyatt酒店住宿，每位$2,430起，優惠期由2006年9月1日至10月29日止。<br> 查詢：28104888（聯合航空）<br> 網址：www.unitedairlines.com.hk<br> 貨幣：1港元約兌2,000越南盾<br> 語言：越南語及小量英語<br> 時差：較香港慢1小時<br> 電壓：220V，雙圓腳插座<br> 緊急聯絡電話：警察局13；救護車15；火警14<br> 長途電話國家區碼：84<br> 旅遊查詢：www.vietnamtourism.com</p><p>MyMemo</p><p>1.行街小心電單車扒手<br> 胡志明市四圍都有電單車，行街時定要小心電單車扒手，分分鐘經過你身邊會搶你個袋。<br> <br> 2.Shopping用越南盾最抵<br> 去shopping最好用越南盾，因為用美金的話，可能會多收20%，就算有得講價，價錢都係較用越南盾高。<br> <br> 3.搭的士小心被騙<br> 上車前一定要問清楚價錢，因為有啲司機唔按錶收費，或者濫收車資，最慘係佢哋扮唔識英文，死唔放你落車，所以上車前要睇清楚，唔好好似我咁被「劫」去10倍車資。</p><p>天氣預測<br></p><p>今日胡志明市<br> 氣溫24-32℃<br> 濕度60％<br> <br> 明日<br> 氣溫24-31℃<br> 濕度60％<br> <br> 後日<br> 氣溫24-31℃<br> 濕度60％<br> <br> 3-5月：平均氣溫30幾度，陽光燦爛，旅遊最好帶太陽油隨身。<br> 6-8月：雨季，雷暴陣雨是家常便飯，出門要袋定把傘。<br> 9-11月：秋季有第二造米出產，稻田風光明媚，降雨量開始減少。<br> 12-2月：全年降雨量最少的時間，平均20幾度，旅行最佳季節。</p></body></html>