<html><header><meta charset="utf-8"><title>　　祖墳被鏟特首冇面 - 李八方</title></header><body><h1>　　祖墳被鏟特首冇面 - 李八方</h1><p>廣州有座白雲山，風水靈秀，好多葬喺度嘅人，後代都大富大貴。好似澳門馬萬祺嘅阿爺阿嫲阿爸阿媽，墓地皆在該處，你睇馬萬祺幾威。仲有，我哋特首煲呔嘅遠祖曾泉，亦喺長眠於呢一片寶地。<br> 大家都知，煲呔係曾子後人。今個禮拜二，曾子故鄉山東省喜祥縣嘅領導來港搞「曾子思想研討會」，煲呔幾唔得閒都同埋曾憲梓曾鈺成佢哋一齊去捧場，可知佢幾咁飲水思源。依據《曾氏族譜》，煲呔係曾子第74代後人，曾泉就係第48代世孫。據講曾家本來住喺北方，到宋代曾泉南下，繁衍珠三角地區曾氏幾十萬人，咁當中可能包括籍貫喺南海九江嘅煲呔。簡單啲講，曾泉就係煲呔嘅祖先。<br> 以煲呔念舊嘅品性，發現咗祖先嘅山墳，遲吓上去同黃華華開粵港合作會，正好順道去掃一掃墓。慎終追遠，正合國情。不過，呢個曾泉之墓面臨危機。</p><p>內地嚴打土葬</p><p>原來白雲山有好多古墓，市政府最近要求清理，除咗31個有歷史價值墓地之外，一概要清拆。曾泉呢一個「金鐘堂」墓地亦在動遷之列，下月尾就要鏟平。咁曾家後人當然好想保留祖宗山墳，佢哋向白雲山管理局交涉，撻晒煲呔個朵，喂，堂堂特區首長噃，唔睇佛面都睇「曾」面啦，畀吓面好喎。<br> 咁煲呔本身又有冇打個電話畀張德江或者黃華華，請佢哋高抬貴手呢？特首辦就答話：呢個白雲山古墓唔係曾蔭權嘅祖墳，特首亦冇要求廣州市政府協助。咁講法，曾泉古墓睇嚟真係凍過水。<br> 煲呔又係好難做嘅。內地不准土葬，地方政府一定要強政勵治嚴格執行，好多人嘅祖墳都鏟咗，冇理由雙重標準。但係八方就有啲擔心，煲呔係特區之首，關係廣大特區子民福祉；粵港唇齒相依，為咗特區嘅運特首嘅面，各位尊貴領導通融一次咁多都得啩？</p></body></html>