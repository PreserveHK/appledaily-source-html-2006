<html><header><meta charset="utf-8"><title>太子太傅 - 左丁山</title></header><body><h1>太子太傅 - 左丁山</h1><p>日前行去香港會展應午飯約，經過太子行，忽然聽到後面有人叫，回頭一望，乃剛從歐洲放假旅行回來之投資Ｂ。呢位Ｂ先生承受大量家財，根本唔使做，不過富家公子在著名大學畢業，如果遊手好閒追乜小姐物小姐，好冇志氣啫，所以Ｂ公子成為投資Ｂ，精研穩陣投資法，一年回報率唔會高過8%，投資Ｂ成日講，追求超過8%回報，要冒大風險，制唔過。相信佢與任總裁最啱傾。</p><p>投資Ｂ幾年前曾被世叔睇中，叫佢唔好只係為家族基金做穩陣投資嘞，不如幫世叔打工，做公司副主席。投資Ｂ問世叔：「副主席有乜嘢做？」世叔話：「我兩個仔一個女自美國一流大學讀完MBA，我叫佢哋返晒嚟做事，十零年之後佢哋就做我嘅事業繼承人。我好西化㗎，由得佢哋跑馬仔，質高態勇者勝，唔係一定要大仔接班。佢哋三個由二十七歲至三十二歲，需要一位練馬師教路。你知啦，由我教仔女，佢哋未必聽得入耳，以為我冇讀過大學，好老套，你就唔同，出身好，投資經驗豐富，見慣世面，必要時仲可以教埋佢哋上流社會禮儀㖭。」世叔出手甚為慷慨，加埋公司認股權，准佢仍然管理家族基金，投資Ｂ幾乎心動。回家與八十幾歲老父商量，即刻俾老父省餐懵：「並唔係話你唔可以出去同人打工，而係你冇有識死，唔知道中國歷史上，做太子太傅係最吃力不討好嘅工作，皇上在生，太子公主會聽你幾分，皇帝一死，無論邊個登位，太傅就冇運行，萬一在過程中，得罪是但一位，便可惹下日後殺身之禍。而且皇上未必真心傳位，佢話十零年後喎，點知佢會唔會長命百歲，永不退位？呢三位太子公主亦有可能扶唔上壁，最後被皇帝一腳踢開，太傅就徒勞無功。指定一個接班人已經夠弊，例如林彪，選定三個再慢慢揀喎，可能發生玄武門之變，死得人多。」投資Ｂ自細讀番書，唔熟中國歷史，老父之言，佢唔多明白，但係都領會到呢啲工，為他人作嫁衣裳，而自己已經豐衣足食，唔使貪世叔的公司啲認股權吖。第二日，立即推咗世叔嘅offer，令世叔好失望。而投資Ｂ呢幾年就印印腳，好安樂。</p></body></html>