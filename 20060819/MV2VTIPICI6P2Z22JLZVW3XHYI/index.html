<html><header><meta charset="utf-8"><title>　　梁家傑頻亮相 - 李八方</title></header><body><h1>　　梁家傑頻亮相 - 李八方</h1><p>立法會班議員放暑假，大部份都已經飛晒去外國。梁家傑前排都去咗洛磯山玩，曬到成個黑炭頭咁返嚟，返咗香港之後，傑哥最近頻頻出席公開場合，早前去咗寶娃娃個新書座談會，噚日佢又出現喺「2006盛世優秀社責大獎」做頒獎嘉賓，仲滿場飛同班企業代表影相，莫非佢想結交吓唔同行業嘅朋友，擴闊自己嘅圈子。<br> 傑哥致開幕辭時，仲搬埋佢嘅畢生才學，即係法律知識出嚟，佢引用1960年美國一單官司，話間企業捐錢畀慈善機構，開咗企業捐助嘅先例，叫香港企業學吓，真係不愧為大狀，咁冷門嘅案件都搵到。梁大狀仲話公民社會嘅企業唔應該淨係賺錢，要多做善事，幫政府減輕包袱。如果佢係企業CEO，咁一定可以做港版BillGates喇！</p></body></html>