<html><header><meta charset="utf-8"><title>關你車事：原廠抬偈換波箱　加速感似飛機</title></header><body><h1>關你車事：原廠抬偈換波箱　加速感似飛機</h1><p>先前抵港嘅VolkswagenPassat一直只有2.0版本，但代理最近推出Upgrade版，加裝ABT頭唇尾翼，換上3.2公升引擎跟6前速DSG半自動波箱，再加埋獨有「4MOTION」四驅系統，咁齊料，難怪Crystal都話：「部車唔單止個Look好型，Performance仲好勁，想唔快到曉飛都難。」<br>記者：鄭達基<br>攝影：何家亮<br>模特兒：Crystal</p><p>「估唔到Passat加裝ABT頭唇尾翼兼換咗新款胎軨，個樣真係唔錯喎！」</p><p>「Passat，歐洲中型房車一部，有咩咁型呀？」<br> 「Dennis你講得啱，Passat的確係部歐洲中型豪華房車，但呢部係新一代型號，唔同㗎啦！」<br> 「咁有咩唔同？」<br> 「好簡單，好似先前抵港嘅新款Passat2.0FSI型號咁，外觀屬全新設計，雖則保留中型豪華房車氣派，但線條勾劃卻要比舊有型號來得圓潤，車頭鬼面罩用上電鍍裝飾，以及新款LED尾燈組合，望落真係好……」<br> 「真係好咩呀？」<br> 「好似成部年輕化咗嘅豪華房車咁囉！其實新抵港嘅Passat3.2V6FSI，又點會咁簡單吖，所以代理特別幫佢加裝ABT提供嘅頭唇跟尾翼，連胎軨都換埋18吋新款設計，雖然並唔係咩誇張改裝，但勝在個Look夠殺，似係部跑得吓嘅車嘛！」</p><p>「3.2引擎、6前速DSG、四驅，贏晒！」</p><p>「Crystal，你成日口口聲聲話部車換咗Engine，有幾巴閉呀？」<br> 「先前嚟香港嘅全部都係2.0FSI型號，夠唔夠力就見仁見智，但係新車用嘅呢台3.2公升V6FSI偈，單係馬力輸出已經有250bhp/6,250rpm，由於注入了獨有嘅FSI技術，扭力輸出比傳統3.2V6引擎得到明顯改善，尤其喺低轉時輸出更強橫，令車子嘅加速反應有所增加，引擎運轉時有更寧靜及低耗油表現。」<br> 「吓，無啦？」<br> 「我都未講完，連個波箱都換埋6前速DSG半自動型號，可選用全自動操作的同時，也可改成手動轉檔，反應靈敏嘅佢Fit晒追求操控表現嘅車迷；咁仲唔止，新車仲加埋4MOTION四驅系統，加上TCS循迹控制系統，同埋EDL電子限滑差速鎖，配埋咬住地下唔放嘅235/40R18輪胎，行車定得很，縱使喺迂迴曲折嘅飛鵝山路上暴走，行起上嚟都好定喎！」</p><p>「車廂唔單止有好坐得很嘅Napa高級皮椅，四周更有金屬裝飾，搶眼到呢……」</p><p>「嘩，天氣咁熱，我都係坐喺車廂入面聽你慢慢講好啲。」<br> 「哈哈，等我開凍啲個冷氣畀你啦……」<br> 「咁快凍，果然係恒溫冷氣加後排設有送風口所賜，加埋由Napa高級真皮鑲嵌嘅皮椅，真係好舒服喎。」<br> 「但我最鍾意都係車廂四周嘅金屬裝飾，無論係中控台定還是錶板都有，夠晒閃夠晒搶；如果後座嘅乘客怕曬，大可以自己用手拉起尾門嘅遮陽簾，又或按下設於波棍旁嘅控制鍵，把尾窗嘅遮陽簾升起，仲可以保障埋私隱㖭！」</p><p>VolkswagenPassat3.2V6FSI</p><p>引擎：3,168c.c.V6DOHC<br> 馬力：250bhp/6,250rpm<br> 扭力：330Nm/2,750-3,750rpm<br> 傳動：6前速DSG半自動波<br> 售價：$438,000<br> 車輛提供：合泰汽車（28828938）</p><p>出車資料</p><p>牌費：$7,747<br> 保險：$20,759（0%NCB）<br> 首期：$46,651<br> 利率：6%<br> 供款：$10,847（48期）<br> （以上數據僅供參考）</p></body></html>