<html><header><meta charset="utf-8"><title>新Game搶報：《全民網球》好玩過大滿貫</title></header><body><h1>新Game搶報：《全民網球》好玩過大滿貫</h1><p>可能你會對開發商ClapHanz感到陌生，不過一講起《全民高爾夫》，你就一定有印象。呢隻Game喺PS2同PSP上賣個滿堂紅，PS2版更推出至第四代，咁多人玩，最主要原因係整個遊戲操作簡單，兼夾充滿過癮玩法，不過未有消息話出第五代，開發商卻由高爾夫轉玩全球同樣大熱嘅網球。</p><p>擊球有烏龜走出嚟</p><p>遊戲名稱跟足煞食嘅《全民》系列，預定9月14日推出PS2版，官方網站亦剛開張。從網上遊戲畫面看到，過往高爾夫令人着迷嘅各式過癮開波玩，喺網球上更會大幅強化，唔同嘅開波方法，都有唔同特別畫面走出嚟，好似十字攻擊、三角攻擊等，相信亦跟足《全民高爾夫》咁，唔同開波方法有不同特效，當然精準度要求一樣咁高喇，Ace波唔係話開就開㗎！除咗開波，就連接波都有特效，如提早擊球，會走隻兔仔出嚟，相信若延遲擊球嘅話，就會走隻烏龜出嚟，都幾搞笑㗎！</p><p>依然要狂儲道具</p><p>《全民》系列最引人沉迷嘅儲Item系統，今次由球桿、裝備到服飾都有得儲，筆者尤記得足足玩咗成兩個月，先儲齊所有Item，雖然漫長，不過見到儲齊全套機械裝、全套兔女郎裝，真係好得意，相信嚟到網球上，機迷一樣要儲餐飽。　</p><p>記者：徐影龍</p></body></html>