<html><header><meta charset="utf-8"><title>《美女廚房》布吉陷險境　日遊客追住嗒粥粉麵飯</title></header><body><h1>《美女廚房》布吉陷險境　日遊客追住嗒粥粉麵飯</h1><p>無綫節目《美女廚房》前晚拉隊到布吉巴東夜市拍外景，粥粉麵飯四位靚女以性感沙龍裙示人，事後鄭中基大爆有工作人員目擊，有女記者為製造新聞，竟教唆兩名日本遊客走向並肩而行的粥粉麵飯，伸手向着四女屁股有所動作，幸得工作人員及時發現拉走她們，才不致發生非禮事件。　泰國直擊</p><p>無綫節目《美女廚房》拉隊到泰國拍攝色慾版，鄭中基（Ronald）、梁漢文（Edmond）、方力申、張達明及粥粉麵飯前晚一同到布吉的巴東夜市拍外景，眾人先花五百泰銖與人妖合照，Edmond與達明又再花一百泰銖玩爬樓梯機，方力申就花一百泰銖與路邊的大蜥蜴合照，讓蜥蜴爬上其頭部，看得粥粉麵飯𠵱嘩鬼叫。整晚拍攝花費七百泰銖，十分便宜。</p><p>百厭遊客博上鏡</p><p>眾人在夜市拍攝逛街鏡頭時，吸引不少遊客圍觀，部份百厭遊客更整古做怪博上鏡，當Ronald與助手跟隨大隊向前行時，突然有兩名泰國女子欲撥開人群，再從二人中間衝上前博出鏡，其助手見狀及時阻擋，Ronald遂急步快行離開。但兩位泰女還不及兩名日本遊客過火，事緣粥粉麵飯前晚穿着沙龍裙示人，四人並肩行夜市，現場人多又混亂，兩名日本遊客竟尾隨她們，其間意圖有所動作。<br> 昨日Ronald接受本報電話訪問時，談到拍攝行程，他謂：「噚晚發生咗啲事，有人見到啲污糟嘢。」Ronald謂當大隊在夜市取景後，上車返酒店時，大家都對粥粉麵飯幾乎被非禮一事議論紛紛，他綜合眾目擊人士說法，他謂：「達明助手同一個工作人員都話見到，有個女記者揮手示意兩個日本人埋嚟，跟住又指向粥粉麵飯，示意佢哋埋去，然後嗰兩個日本人就照做走埋去四個女仔度，舉起手要搣佢哋屁股，好彩有兩個工作人員發現，即刻拉開粥粉麵飯，佢哋先唔成功，啲人真係好離譜，玩都唔係咁玩法，阻住人拍嘢已經唔啱，嗰兩個日本人衰唔在講，個女記者示意人哋做埋啲咁嘅嘢畀佢影相，簡直係製造新聞，佢自己都係女人，真係好無恥。」Ronald謂眾人見場面混亂，兩位日本遊客又不停跟着他們博上鏡，大隊惟有快點拍完走人，昨日飛到曼谷再取景。</p><p>康華劈榴槤跌帶</p><p>大隊昨日抵達曼谷後，曾志偉以評判身份加入其中，眾美女在湄南河畔上的遊艇吃午飯，然後在船頭拍攝開榴槤的環節，之前一直密實的林苑，此時終稍露微波，但不及穿吊帶裙的康華，俯身狂劈榴槤兼邊劈邊跌帶有睇頭，而同是吊帶低胸衣上陣的張慧儀，劈了幾下後指榴槤太生太硬而放棄，周倩圯更不慎弄傷手。志偉見狀上前查看，又發揮口臭本色揶揄她說：「你啲榴槤好似喺60樓跌落嚟咁一pat。」結果康華及童愛玲出線，之後眾人坐遊艇出海作烹飪賽。<br> 採訪：胡比　攝影：陳順禎</p></body></html>