<html><header><meta charset="utf-8"><title>影音試團：升級千萬像素平價D80反擊Canon</title></header><body><h1>影音試團：升級千萬像素平價D80反擊Canon</h1><p>憑着抵玩兼功能實用嘅Canon350D，原來佢喺單鏡DC界已經稱霸咗兩年咁耐！近期仲有唔少發燒級機民，因為呢部機售價再一度插水，為之心動，仲話唔用都要買嚟收藏咁話！見個勢咁勁，身為DC界嘅龍頭一哥Nikon又點會就袖手旁觀，最近，佢趁住D200幾乎打橫行嘅姿態，再推出D70s嘅後繼機D80！論CCD鏡頭，今次唔只提升至1,020萬像素，勁過350D，而價錢仲低至$7,880。算唔算非常抵？因人而異，但用嚟硬撼350D嘅話，已經有足夠籌碼喺手！<br>記者：許福合<br>攝影：陳偉強</p><p>早於上個月，網上討論區已經有消息話Nikon會推出一部千萬像素嘅專業級單鏡機，更立即成為熱門話題，喺噚日舉行發布會之後，隨即知道型號為D80及其定位，唔少發燒級玩家更因為其內置嘅高階功能大為心動，等住換機咁話，難怪試機當日人頭湧湧！</p><p>直度柄影人像更爽</p><p>綜合用家意見，新機D80嘅級數，大約介乎於D70s與D200之間，而解像度更同D200睇齊，用上1,020萬像素CCD感光元件；相對於D70s嚟講，除咗像素得到提升外，更解決咗一眾D70s用家心病，就係終於用上直度手柄，佢除咗影人像嗰陣會更加就手，電源方面亦可選擇用2枚鋰電或6粒AA電芯，屬於Nikon呢個階級首次支援。價錢方面，亦有一定吸引力，淨機價為$7,880，再加多支AF-SDX18-135mmF3.5-5.6GIF-ED鏡，套裝價就只係畀多$2,100，呢個價錢同最近賣緊$5,999嘅PentaxK100D（淨Body）比較，同樣走上專業級玩家嘅路線。</p><p>提升11點自動對焦</p><p>D80雖然唔以價錢取勝，不過因為有唔少功能都係由高階機種下放而來，所以唔少人拎上手都覺得以呢個價錢值回票價，首先必定要提其對焦系統，雖然與D200一樣，都係Multi-CAM1000，不過D80使用嘅係改良版，可以自動偵查畫面景物，能作對焦都會自動「着燈」，用家可選擇對焦點或讓相機取點。另一個D80優點，係開機速度特快，只需0.18秒開機，而連拍速度同D70s相近，都係每秒3張，整體速度相當唔錯。<br> 實際試用時，發覺相片出來相當滑溜，尤其調校至ISO400，效果更拍得住一般DC嘅ISO100，而即使採用ISO1600Noise亦都唔過份。作為ViewFinder最重要係芒夠靚，機背2.5"芒勁過上代D70嘅2"，可視角度仲好大，即使打側睇畫面仍然咁清晰。</p><p>試相區<br>長鏡夠定</p><p>呢張相出動到支70-300mm鏡拍攝，當拉盡到300mm拍攝時，快門雖然只有1/20，但拍出來張相都夠「定」，而且ISO400嘅效果都幾滑溜。</p><p>字體銳利</p><p>睇番布景板上嘅字體效果，可以見到字邊夠晒銳利，最重要係整幅相片都好實淨，絕對無鬆郁矇嘅感覺。</p><p>同場加映《CaptureNX》</p><p>除咗新機D80外，同期仲推出新軟件《CaptureNX》，用法相當於大家都熟悉嘅《PhotoShop》，功能強大至非常專業，要熟習並非易事，而《CaptureNX》可以話係專門針對攝影師而設嘅軟件，無論用緊輕便型數碼相機，又或者係專業級單鏡機，都能享用到《CaptureNX》嘅方便。特點在於功能集中且易用，尤其強項係相片後期處理，好似優化景像、減少紅眼等一共超過25種相片工具，任你慢慢舞。</p><p>攝影專家意見<br>Wilson</p><p>機身手感相當唔錯，尤其最好用係大手柄，而佢個Menu設計就有啲似Canon，無咗以往嗰種喺Menu出出入入嘅麻煩。</p><p>Kenneth</p><p>與D200比較，價錢平啲，但功能上仍然可一較高下，最令人滿意係相片效果銳利，景物夠實，效果可媲美上萬蚊機種。</p><p>王先生</p><p>操作起來比D70s快啲又輕啲，而且對焦夠靜，印象不俗，而機身夠硬正，無膠感，感覺非常耐用。</p><p>William</p><p>同機推出《CaptureNX》軟件，功能非常齊全，對攝影玩家來講，用得着嘅功能已經包括在內，最重要係比《Photoshop》易用及User-Friendly。</p><p>Jeff</p><p>操作起來好靜，無乜雜音，而相片從個芒睇好實，當用上ISO1600，放大睇都仲咁滑溜，惟獨白平衡似乎有啲偏青。</p><p>梁先生</p><p>對焦都算快，操作起來同D70s差唔多，不過同Canon部350D比較，似乎貴咗啲，以價論機，似乎比較輸蝕。</p><p>許先生</p><p>整體操作感覺唔錯，快門反應好似比D200還要快，而且從拍攝到存相過程，反應操作都好敏捷，非常爽快。</p><p>Kenny</p><p>對相片雜訊處理特別有印象，當使用ISO400影相時，出來嘅效果好滑溜、實淨，相質夠逼真，甚至可以保留實際色彩。</p><p>PROFILE</p><p>感光元件：1,020萬像素CCD<br> 快門範圍：30s-1/4,000s<br> ISO：100至1600<br> 連拍速度：3fps<br> 儲存：SD記憶卡<br> 屏幕：2.5"LCD<br> 電源：專用鋰電池<br> 體積：132×103×77mm<br> 重量：約585g<br> 查詢：Nikon（29029000）</p></body></html>