<html><header><meta charset="utf-8"><title>校長教路：勿穿西裝禮服　最宜整潔<br>兒童入學面試服忌隆重</title></header><body><h1>校長教路：勿穿西裝禮服　最宜整潔<br>兒童入學面試服忌隆重</h1><p>【本報訊】又到知名小學及幼稚園招生的時候，子女能否入讀心儀學校，面試表現是關鍵所在，但「造型」也不能忽視。專家指，家長為子女準備入學面試服飾時，往往「有咁隆重得咁隆重」，男的「打晒呔」，女的穿紗裙，但這反令兒童有失童真，影響學校對子女的第一印象。有名校校長教路：兒童面試時打扮最緊要清潔、整齊，最好展現可愛及醒目的一面。　記者：盧文烈<br></p><p>家長聯盟主席陳小珠承認，不少家長都會為子女添新裝，準備入學面試時穿着，希望一擊即中，「一千幾百（一套）好普遍，有啲經濟能力好嘅，幾千蚊都捨得畀。」現時不少機構都有開辦名校面試入學班，但卻未有教導家長如何為子女裝身，「所以有時都幾頭痛。」</p><p>天真可愛最重要</p><p>曾任香港澳洲國際學校外務發展總監的張嘉淇，過往亦需協助校方為學童面試，最近她開設網上童裝店主攻兒童面試服市場。她稱，根據以往經驗，香港家長普遍不太懂得為子女預備合適的面試服，「唔係太隨便，就係太隆重」。<br> 她強調，小童面試時最重要表現天真可愛，「唔係扮大人」，因此不贊成穿着紗裙及緞質衣服進行面試；男的也毋須穿西裝打領呔。「傳統名校收唔收嗰個學生，家長嘅背景係好重要因素，小朋友着成點，就係反映家長嘅背景同品味；學校收唔收嗰個學生，當然唔會單睇造型，但如果着得唔合適，好影響學校對小朋友嘅第一印象。」<br> 她稱，入學面試服應以簡約為主，由於面試通常在夏天進行，男的可穿短袖恤衫及扯布褲，穿波鞋也無妨；女童則宜穿及膝連身裙及皮鞋，蓄長髮者最好「紮馬尾」。</p><p>衣着隆重不加分</p><p>聖芳濟各英文小學校長梁偉才亦反對兒童面試時穿得太隆重，「通常一百個人面試，大約有一至兩個會着西裝打呔或者着晚禮服，我唔會扣分，但都唔會加分。」他稱，面試服只須潔淨整齊，反而學童的禮貌才最重要。<br> 大埔區學前教育園長會主席郭楚翹承認，可能有名校校長在面試時會特別着重家長及小童的衣着，但相信只佔極少數，「衣着smart（醒目）就得，最好畀人感覺天真活潑。」</p></body></html>