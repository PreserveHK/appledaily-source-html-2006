<html><header><meta charset="utf-8"><title>水業有分拆條件<br>FollowMe：粵投勁力暗藏</title></header><body><h1>水業有分拆條件<br>FollowMe：粵投勁力暗藏</h1><p>粵海投資（270）有分拆概念，現價大幅落後同級老牌紅籌，上周技術初呈突破，本周值得追入。<br> 所謂老牌紅籌，起碼上市約20年，股東背景與內地省市政府有關。與粵投最相似係越秀投資（123），不妨以此比較，即知粵投落後程度，內在價值遠超股值。<br> 越投大股東係廣州市政府機構越秀企業，上周收1.44元，連股息計比去年底大升88%，主要動力來自分拆越秀房產信託基金（405）。<br> 粵投大股東係廣東省政府機構粵海集團，省大過市，但上周收2.99元，比去年底2.85元，僅升5%，落後只因有分拆條件而未付諸行動，勁力暗藏，一旦引爆，威力不在越投之下。</p><p>港府畀長期飯票</p><p>粵投旗下業務廣泛，有酒店、旅遊、工業、基建、物業與批發零售。亞洲金融風暴爆發後，獲大股東注入供水業務，不但安度難關，且將水務發揚光大，成為集團核心業務，盈利能力有保證，更有足夠實力獨立上市。<br> 唔好睇輕水務重要性，人不能無水。香港60年代曾飽受制水之苦，全靠東江水，才完全解除缺水威脅。將東江水注入粵投，可見省政府重視粵投程度。其實唔止省政府緊張，連溫家寶總理一樣咁着緊。溫總去年初巡視深圳，了解水務問題後，立即落柯打，強調「不能讓廣東、深圳沒有水喝」！要搞好水質與供源，的確係當前要務，粵投可謂「身肩重任」。<br> 目前粵投專責供水予香港、深圳與東莞，呢瓣業務營業額與利潤，都佔集團逾半比重。以05年度（12月年結）為例，供水業務達31.93億元，佔營業額61%，提供稅前經營盈利10.39億元，亦佔60%，且比04年度有26%增長。<br> 粵投供水係一條財路，單供水本港，已係「長期飯票」，佔集團供水比重41%，最近才與特區政府簽3年合約，06至09年期間每年供水價24.94億元，雖比05年減1.4%，但所減差額獲廣東省政府補貼，粵投收益不變，而且深圳與東莞分佔供水29%與30%，供水價今年已調高20%。<br> 內地經濟起飛，水費每立方米暫仍不足0.50美元，遠低過歐洲國家平均逾1.50美元，即尚有頗大加價空間。對於內地供水業務前景，連券商亦有深入分析，可見備受重視。高盛分析報告表示，中國政府相當重視供水問題，大力鼓勵投資供水業務，加入商業元素，提高透明度，將低效率與官僚作風踢走，帶來新商機。高盛認為全力提升供水質素與穩定性，加上要加強污水管理，預期水費勢必大幅提高。政府更會為參與企業提供大量資金，令回報吸引。從中選擇投資對象，高盛將粵投視為首選。</p><p>走出廣東省</p><p>粵投目前主力發展省內供水業務，除獲大股東加注外，並有意走出廣東省，提高市場佔有率，大有資格成為內地水務龍頭股。粵投市值178億元，以水務佔營業額與利潤逾60%計，若將水務分拆，市值起碼107億元，比中國水務（855）市值19億、光大國際（257）26億，足足大過3倍。高盛視粵投為水務股首選，大條道理。<br> 仲有一點，粵投亦可分拆其酒店業務上市，擁有中港兩地酒店7間，管理酒店共19間，夠晒條件。<br> 粵投現價PE13倍，P/B1.57倍，06年度預測PE12.8倍，比紅指成份股平均預測PE14倍為低，亦低過粵投本身過去5年平均PE14.9倍，加埋同業中國水務預測PE逾20倍，單係供水一瓣，已足以支持粵投PE超越其一貫水平。<br> 粵投由今年3月高位3.80元，回至6月2.625元見底，反彈阻力在3.35元，越此上升量度達4.10元，但亦只比去年底升44%，啱啱夠越投升幅一半！<br> 高彰坡</p></body></html>