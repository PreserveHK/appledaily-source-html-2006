<html><header><meta charset="utf-8"><title>有眼不識名家公魯平<br>姚珏跪洗衫板拉出裊裊琴音</title></header><body><h1>有眼不識名家公魯平<br>姚珏跪洗衫板拉出裊裊琴音</h1><p>國際著名小提琴家、前港澳辦主任魯平的媳婦姚珏，與所有演奏家一樣，捱過艱苦漫長歲月，從4歲罰跪洗衫板的練琴中開始，三十年下來，早被自己的琴音感動，變作一生最愛。今日，她將這份激情融入生活與社會中，創辦音樂學校薪火相傳，舊日為愛惜玉手而拒拿重物，如今為囡囡拎書包、捉實學生手指按弦，顧慮？早拋腦後！　撰文：林妙萍</p><p>珏，是一對美玉的意思，感覺溫文爾雅。前港澳辦主任魯平的媳婦，著名小提琴家姚珏的琴風，卻充滿激情、豪邁，只要上台拉她最愛的《梁祝》，展示的卻是一份濃得化不開的細膩中國情。<br> 相約在姚珏的音樂學校做訪問，本來只是扮上課拍照，但一聽到學生區駿熙的琴聲，她即認真地說：「拉長！」腳尖開始大力打拍子，「唔啱，拉長！」，然後火速示範一次，終於拉準了，她用力點頭，大大聲叫「good！」<br> 嚴謹刻苦的拉琴日子，姚珏4歲就開始，幾番轉折，才成為真正的愛與人生目標，愛得全情投入，她用廣東話夾雜普通話、英語接受訪問說：「3歲開始學咗半年鋼琴，想學新嘅，偶然一次聽過小提琴就喜歡，覺得『嘩！企喺度拉，帥！』就要學，但係一拉就唔鍾意，冇時間玩嘛！」父親姚笛是打造女兒成功的關鍵人物，她說：「每日放學佢就考我進度，乜嘢事都唔鬧，唔拉琴就打，打到怕。有時罰跪喺洗衫板上面，迫得好緊，初時好唔開心。」</p><p>掌聲助忘痛苦</p><p>直到6歲，姚珏第一次在上海公開表演，掌聲令她一下子忘掉所有痛苦，30年前的這個場景仍歷歷在目，她說：「好大嘅stadium，好多好多人，係上海一個outdoor嘅綜藝節目。我當時好細，企喺後台嚇到唔敢出去，工作人員就推我出去，一拉琴我就唔驚，拉完之後好多掌聲，我好開心，好鍾意上台，為咗上台，以後我就練琴。」她透露其後的10年，都只為要上台的成就感才練習，直到完全掌握技術，給自己拉的音色感動、愛上。<br> 93年，姚珏在紐約卡奈基音樂廳舉行個人小提琴獨奏會，在國際小提琴界冒出頭，其後在世界各地舉行音樂會，推出個人CD等，演奏生涯登上高峯。近年，她從古典音樂之路走出來，曾與郭富城合作表演，今年7月又與容祖兒合作，遊走於古典與流行音樂間，成為一道橋樑，她形容這也是她未來的方向──創新與推廣，她說：「第一，應該畀好嘅嘢走埋一齊，創出一條新路，搵出音樂上嘅newstyle。以古典音樂為例，其實喺莫札特時代，都係佢哋當時嘅流行曲呀。第二，畀更多人能夠接受好嘅嘢，帶觀眾走入呢個領域，感受真正音樂嘅魅力。」</p><p>感謝家公厚愛</p><p>姚珏在香港，總是被冠上「前港澳辦主任魯平新抱」之名，只有音樂會才得回自己的身份──小提琴家。這麼多年來，問姚珏可有一絲介意？她說：「我冇問題㗎，我覺得自己好幸運，真㗎，我公公咁叻，我好引以為傲。我同兩個囡囡講話佢哋爺爺好出名，係好叻嘅人，你哋將來都要做出成績，唔好失禮佢。」<br> 說來奇怪，姚珏指當日與丈夫魯恭結婚，從來不知有如斯出名的老爺，來港定居，才從報紙上得知，但夫婿從來沒有說過，她說：「公公真的很出名，每年全家去兩次旅行，不管到哪裏玩，東南亞、加拿大、美國，都有人走來要和他拍照。」難道沒有人找姚珏拍照嗎？她說：「以前多啲，𠵱家少咗好多喇，冇所謂啦！」每年她會返內地探家公，買些金華火腿拜年，煮上海菜𠱁老人家，她說：「公公婆婆好好，知道我開演奏會，差唔多每次都聽。」<br> 攝影：陳慧安<br> 化妝：CarrieChanofMakeUpForever</p></body></html>