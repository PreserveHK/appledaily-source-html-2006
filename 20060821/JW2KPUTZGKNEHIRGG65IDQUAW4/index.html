<html><header><meta charset="utf-8"><title>影音試團：突破色域界限　三星LCD色誘你</title></header><body><h1>影音試團：突破色域界限　三星LCD色誘你</h1><p>雖然LCD薄就夠薄，不過講到顏色，總係差少少。不過三星改變咗呢個舊有想法，推出革命性嘅SyncMaster931C19吋芒，將色域激增至97%，近乎將NTSC三原色全部重現。顏色睇多咗、睇真啲，無論你係設計師定煲碟王，相信都想一睹931C嘅真色風采。<br>記者︰陸俊雄　<br>攝影︰陳陶鈞</p><p>931C顏色最真實</p><p>今日咁多人選用LCD芒，皆因比起舊時膽機嘅大牛龜CRT芒，慳位好多，但顏色始終唔夠膽機好。不過今次三星新推出嘅SyncMaster931C，色域由現時普遍LCD呈現到嘅79%，提升至97%，喺全球同級19"芒中，三星暫時可以話係跑贏成條街。<br> 色域增至97%其實佢係指LCD芒嘅顏色，可以表現到我們肉眼見到嘅真實色彩有幾多。以往一個19"芒，大約只表現到真實世界裏79%嘅顏色，而931C色域提升至97%代表近乎所有真實顏色都顯示到，影像變得更豐富同細膩，對設計、遊戲、播片等多媒體用途尤其有幫助。</p><p>三原色測試</p><p>931C喺紅綠藍三原色上（RGB），做到更紅、更綠、更藍，咁講好似幾廢，但唔係普通將色彩飽和度、對比度加深，就可以做到，要同時表達到層次感係好難。
</p><p>PCWeekly嘅米高覺得︰「931C的確唔錯，特別係紅色嘴唇嗰個畫面，紅色明顯有多個層次。但如果個芒係16:10顯示比例，迎合今日潮流會好啲。」</p><p>高登網記者Calvin話︰「你睇同場幾個芒嘅畫面比較，931C畫面質素明顯跑出嚟，今次三星發展到咁好嘅技術，係一大突破！」</p><p>Profile</p><p>屏幕尺寸︰19"<br> 亮度︰250cd/m2<br> 對比度︰700:1<br> 反應時間︰2ms（GTG）<br> 最高解像度︰1,280×1,024</p><p>971P任扭唔嬲</p><p>另一個971P芒則大賣靈活性強，971P可謂LCD中嘅「扭扭樂」，佢個機座MagicStand以3接點設計，令佢可以任扭唔嬲，可以隨時上升、下降或摺叠，垂直同水平可視角度多達178度。喺房用佢嚟播DVD，呢勻真係瞓住睇都仲得。<br> 971P喺4部新芒中，外形線條最為優美，所有USB同電源接口，都設於底座，令佢任何時候都Keep住個最美外觀。</p><p>闊屏幕支援HDCP</p><p>發布會中，仲有兩款闊屏幕215TW同225BW，前者21吋，後者22吋。兩者都具備1,680×1,050高解像度，另備有多種輸出同輸入接口，如支援DVI的HDCP端子、S-VIDEO等，加上內置揚聲器，煲碟認真一流。此外，佢哋更設有畫中畫（PIP）同平排畫面（PBP）功能，令用家隨時一機幾用，可以播放兩個或以上嘅媒體內容，帶來新嘅娛樂感受。</p><p>現場實況直擊</p><p>為睹4款三星新芒風采，吸引到大批傳媒到發布會採訪，場面熱鬧。喺介紹主打CCFL97%色域靚芒931C前，更大玩默劇表演，以來自黑白世界嘅差利遇上三星彩色仙子作比喻，寓意單調生活從此變得色彩。大會更邀請了本地著名設計師，為香港郵政局設計過郵票同首日封嘅關信剛，分享做設計時，試過芒色唔準，令工作阻延嘅經歷。</p></body></html>