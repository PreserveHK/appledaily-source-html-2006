<html><header><meta charset="utf-8"><title>一味窩輪：恆指熊證短炒諗得過</title></header><body><h1>一味窩輪：恆指熊證短炒諗得過</h1><p>短期個市唔多妥，入市炒輪，就算唔敲P輪，買C輪都要暫時叫停，或者等恒指回落若干百點，或者等相關股票價錢跌幾個位，先至諗做嘢。<br> 恒指熊證，打靶價由15000至15500嗰批barg晒之後，市場剩番3件，佢哋係6222、6223、6216，短炒有得諗。前車不遠，唔怕又香到燶乎？唔怕，話明係短炒，總之睇中大市方向就有錢賺。揸到尾則難講，恒指升到熊證打靶價，就barg，當然仲會有渣剩，3隻熊證都係有R字（residue）跟尾。3隻恒指熊證資料，𠵱家列出。<br> 恒指熊證6222：輪價18.7仙，明年2月尾夠鐘，溢價0.4%，槓桿率18.5倍，行使價恒指18200，打靶價17800。3隻熊證中，6222打靶價最低。</p><p>恒指熊證6223：輪價22.8仙，明年1月底到期，溢價1.1%，槓桿率12.7倍，行使價18500，打靶價18000。<br> 恒指熊證6216：輪價26.5仙，12月尾夠鐘，溢價1.1%，槓桿率9.3倍，行使價19000，打靶價18500。3隻熊證中，6216打靶價最高。呢隻相對較穩陣，但爆炸力則較弱。輪之為物，就係咁，一定係一邊着數則另1邊冇咁着數。<br> 章盛</p></body></html>