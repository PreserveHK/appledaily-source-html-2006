<html><header><meta charset="utf-8"><title>3G攻略：網民最撐粉紫SX633</title></header><body><h1>3G攻略：網民最撐粉紫SX633</h1><p>噚日途經數記，見到班後生仔討論緊SHARP嗰部3G機SX633！雖然只得中階機分唇，但配備200萬像素相機兼有個2.2"AQUOS靚芒，影靚相玩3G都唔使愁。最緊要今次比上一代SX833多咗隻粉紫色畀你揀，機身又薄咗，不知冧盡幾多少男少女！<br>查詢：SmarTone-Vodafone（22818888）</p><p>電視手機任傾任睇</p><p>日本一間手機商，正準備9月推出一款手腕型電視手機，咪以為功能AllinOne就好墜手，查實重量僅120g，仲輕過PDA手機；當揭開機蓋，2.4"芒仲即時變電視屏幕，可惜採用天線接收，而唔係歐洲正着手試行嘅DVB-H制式，效果會係點？到9月自有分曉。</p><p>PCCW免費睇好波</p><p>上個禮拜六英超已經開鑼，又係時候坐定定睇波！假如冇乜時間留喺屋企，你有冇諗過一邊搭車，或者一邊食飯咁睇呢？用3G手機欣賞足球資訊已非新鮮事，但最近PCCW為谷班客戶「過檔」，罕有推出首月免費任睇計劃，只要喺9月30日前登記相關服務，即可睇盡歐洲賽事。<br> 查詢：PCCW（1833800）</p><p>基仔未發行大碟任單撈</p><p>利用3G串流技術嚟單撈音樂或者MP3鈴聲就玩得多，但One2Free今回出盡計仔，佢同古巨基合作，首次將未發行嘅大碟《愛得太遲精選》，提供畀3G用戶作全碟試聽，更任你單撈落手機或者電腦慢慢歎，可謂全港首創！如果你都係基仔Fans，梗係唔可以錯過啦！<br> 查詢：One2Free（25123123）</p><p>記者：陳國輝</p></body></html>