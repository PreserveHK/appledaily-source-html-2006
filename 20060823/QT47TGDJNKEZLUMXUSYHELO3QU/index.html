<html><header><meta charset="utf-8"><title>關你車事：三度遙控門　增強Shopping戰鬥力</title></header><body><h1>關你車事：三度遙控門　增強Shopping戰鬥力</h1><p>Winnie@有筍嘢says：<br>喂，上次幫你借咗架Mazda8，你試咗幾日，覺得點？<br><br>VA@想搵七人車says：<br>我載過屋企人去遊車河，佢哋話架車好舒服，尤其中排座位，有腳墊又可變成獨立位，老人家坐得好開心^3^！<br><br>記者：黃婉冰<br>攝影：伍慶泉</p><p>Winnie@有筍嘢says：<br> 咁你覺得好唔好揸？</p><p>VA@想搵七人車says：<br> 整體嚟講都唔錯，我覺得有咗可遙控操作嘅左右電門同尾門後，去買嘢嘅戰鬥力強咗好多。</p><p>Winnie@有筍嘢says：<br> 咁勁，我又要試！^3^</p><p>Winnie@有筍嘢says：<br> 我想攞番架Mazda8，你對架車有咩Comment。</p><p>VA@想搵七人車says：<br> 我都揸緊七人車，但最麻煩係去街市，想騰空個尾廂，就要摺起張凳，搞到一頭煙，但Mazda8尾排座椅㩒掣會回彈還原，呢個設計好好用，方便好多，啱我揸去Shopping、買餸。</p><p>Winnie@有筍嘢says：<br> 咁勁。</p><p>VA@想搵七人車says：<br> 係呀，中排座椅好舒服，獨立座位設計，可以前、後、左、右移動，唔想坐得咁逼可以向兩邊移開，將兩張凳分開；拉個掣，腳墊會自動彈出，放腳一流，最啱畀亞爸亞媽坐，佢哋話舒服過𠵱家嗰架多多聲，激死。雖然力水稍欠，好彩有4前速半自動波搭夠。</p><p>Winnie@有筍嘢says：<br> 5日時間，相信足你試到架車嘅「內功」。</p><p>VA@想搵七人車says：<br> 我揸返工，又揸去買嘢，Brake同油門反應幾敏捷，有Parkingsensor，泊車唔係問題，望落好似好長咁，但車身四四方方，泊位唔難，唯獨是揸落時覺得佢唔夠力水，所以載滿人時，我會拍去3波，Keep住個高轉數，咁樣架車會明顯好力啲。車廂隔音都幾好，兩邊電動趟門，作為家庭車，有晒舒適嘅條件，而我唔係要快、要速度感，總之坐得屋企人舒服就得啦。</p><p>Winnie@有筍嘢says：<br> 講到咁好揸、又咁好用，你仲唔快啲還番部Mazda8畀我，&gt;_</p><p>5日環迴測試Mazda8</p><p>Mazda8Specifications：</p><p>引擎：2,260c.c.直４DOHC<br> 馬力：163ps/6,500rpm<br> 扭力：21.4kgm/4,000rpm<br> 傳動：4前速半自動波<br> 汽車提供：萬事得汽車（28931112）<br> 車價：＄269,800</p></body></html>