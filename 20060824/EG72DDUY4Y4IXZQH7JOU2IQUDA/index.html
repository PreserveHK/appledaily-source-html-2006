<html><header><meta charset="utf-8"><title>掃貨之選：電腦節執平嘢</title></header><body><h1>掃貨之選：電腦節執平嘢</h1><p>香港電腦節愈搞愈大，由當初深水埗街邊攤位，到今年移師到灣仔會展大搞，連名都改埋「香港電腦通訊節」。由入場人次到參展公司，都媲美舊有嘅ComputerExpo，實在相當巴閉。新一屆喺聽日正式揭幕，睇新嘢、掃平貨已屬指定動作，今日就精選其中幾件省鏡產品，畀大家先睹為快！<br>記者：徐影龍</p><p>打機王錄埋電視</p><p>PMP出到成行成市，不過功能嚟嚟去去都係睇片同聽歌，冇乜新意。ASK呢款打機王唔單止一樣支援MP3、MPEG4等聲畫享受，更可玩盡內置嘅二百幾款遊戲，由動作Game到射擊Game都有，最正係直錄電視節目同CD音樂，毋須經電腦慢慢壓片同轉Format，以咁嘅價錢計仲抵玩過NDS同PSP。</p><p>代理：P8（34283449）<br> 攤位編號：Q38、Q40<br> 原價：$2,380<br> 特價：$998（加送512MBSD卡）</p><p>A級7"靚芒睇埋MPEG4</p><p>流動DVD機屢見低價，5"芒周街賣$999，不過都唔夠呢款EURON707抵玩；7"大芒兼用A級Panel（26萬像素），代理仲話保證全場最靚。對應光碟格式亦算最強，由DVD±R/RW到HDCD都支援，唔睇DVD影碟亦可播放MPEG4同MP3，自己燒錄心愛靚片都睇到。</p><p>代理：豐旭貿易（31884361）<br> 攤位編號：E21、E23<br> 原價：$1,998<br> 特價：$799（每日限20部）</p><p>香港電腦通訊節2006</p><p>日期：8月25日至28日（首天只招待業內人士）<br> 時間：上午9時至晚上10時（28日提早至下午6時閉幕）<br> 地點：香港會議展覽中心一號展覽廳<br> 費用：$20</p></body></html>