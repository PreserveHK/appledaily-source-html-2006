<html><header><meta charset="utf-8"><title>股海實戰錄：津創破位可短炒</title></header><body><h1>股海實戰錄：津創破位可短炒</h1><p>長實（001）及和黃（013）公布業績前，港股牛皮偏軟，觀望氣氛濃厚，恒指先高後低，初段曾跌過139點，但兩試17000不破後出現反彈，可惜受制於20日線（現處17125），最後收17088，跌61點。恒指20日線又再失守，人心更偏淡。<br> 趙飛雲昨日只睇不做，除了等睇長和業績外，亦因芝加哥聯邦儲備銀行總裁莫斯科突然又話美國可能仍需繼續加息，未知是否為聯儲局主席伯南克周五發表講話預先放風，讓市場有心理準備聯儲局又再對息口睇法轉軚。港股5月大調整時，其中一個主要理由亦是息口由「預期見頂」變成「見頂無期」。<br> 不過，現時未宜太心急造淡，最好先睇埋長和業績，按長和過往業績公布的表現，通常都會較市場預期略佳，看來今次亦不會例外，到時如果大戶想先挾一轉淡倉，隨時會借長和業績作為挾上的理由。大摩唔算睇得長和特別高，預測和黃中期賺181億，升53%，目標價睇93元，長實則預期中期賺128億元，增24%，目標價睇100元，以兩股昨收市價73.95及86.65元計，仍有頗大上升空間，隨時可帶頭造上。<br> 睇圖揀股，可留意天津創業環保（1065）。津創6月中跌至1.57元見底，反彈至1.89元受制於保歷加通道頂及100日線回落，近期在1.70元形成底部支持並開始回升，昨以大陽燭升穿降軌及保歷加通道頂，技術走勢確認轉強，最後以全日高位1.82元收市，升4.6%，而且升勢有1441萬元大成交配合。</p><p>首目標2.025元</p><p>津創昨再升至100日線1.82元阻力位，若今次確認破位，首目標看2.025元。假如大市無礙，可在1.78元附近買入短炒，買入後以1.67元作止蝕位。<br> 趙飛雲</p></body></html>