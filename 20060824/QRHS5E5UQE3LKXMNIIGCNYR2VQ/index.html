<html><header><meta charset="utf-8"><title>影音試團：臨別暑假出海拍珊瑚　水底向天影　最靚</title></header><body><h1>影音試團：臨別暑假出海拍珊瑚　水底向天影　最靚</h1><p>早排係咁打風，唔好話潛水消暑，連出海暢泳都成問題。近日天氣放晴，一眾潛水友已頻頻出動，若你都想趁暑假結束前出海影輯「海底奇兵」留念，就要昅實本版嘅介紹喇，事關唔止有幾款至熱DC同防水殼推介，仲專誠請嚟潛水高手教大家水底攝影嘅訣竅，甚至連潛水裝備都講埋你知，處女下海一樣影到靚相！<br>記者：陸俊雄<br>攝影：陳盛臣<br>ImageGirl：Yannie@Salvador<br>鳴謝：DennyWong提供部份相片、<br>DivingExpress提供潛水器材</p><p>水底攝影使費平</p><p>暑假就快埋尾，年輕人照理乜活動都玩勻晒，就算郊遊影SnapShot，花花草草亦早已影到厭，點都唔及潛入水底影魚咁過癮！雖然香港水質污染嚴重，不過參加一啲西貢出海潛水班，佢哋仍然搵到好多靚海域畀大家潛水影靚相。<br> 目前好多DC都有專用防水殼，一般花費千零蚊就買到個水深達30米以上嘅防水殼，對浮潛或徒潛嚟講已經好夠用喇！跟傳統潛入深水比，浮潛花費較平，基本只須買齊潛鏡、呼吸管、蛙鞋等（共約$700），再加件潛水衣（約$500）就齊晒裝備。嫌貴亦可向用品公司租借，每次都只係$100至$200，絕對豐儉由人。</p><p>事前事後別馬虎</p><p>今日向大家授課嘅潛水高手Denny，本身為資深潛水教練，佢劈頭第一句就話：「乜都唔好講，先驗查防水殼有冇漏水！」佢仲話最重要係條膠圈，用之前以潤滑油塗勻膠圈，若發現膠圈硬化或變長，就唔好再用。」塗滿潤滑油後，再慢慢放入記憶卡、叉滿嘅電池、Setting好晒白平衡等數值嘅相機。擔心DC焗喺殼內，遇上冷水溫起霞氣嘅話，可喺殼內塗上防霞液或放包防潮珠，之後才鎖實機殼；到影完返上嚟，要反轉向下開蓋，等水滴或沙粒向下流，以防水滴積喺殼內，或滲入相機；之後用清水浸殼，等海水亁後嘅鹽份沖走，再風亁機殼。</p><p>兩大步驟不可缺</p><p>1.將潤滑劑均勻塗抹喺防水殼膠邊，增強防水。</p><p>2.落水前Set好晒所有設定，尤其係叉足電。</p><p>影魚要夠光夠近</p><p>由於浮潛或徒潛喺較淺水地方進行，見到珊瑚比較多，所以先學影較靜態嘅珊瑚較實際。Denny認為早上10點至中午2點最好影，因為自然光較充足，再配合廣角鏡，光圈用F8或者F11都得，影嘅時候鏡頭仲要向上20度左右，吸收多啲自然光，張相先有漸變效果！如果事前計劃影獨立一嚿珊瑚，用微距突出主體比較適合，構圖亦較靚。<br> 至於想影呢張魚群相，建議近距離先好影。因為喺水入面，快門維持喺1/125至1/30秒，先影到清楚魚群。快門太高速，或離魚群太遠，相機根本吸唔夠自然光畀你影嘢。</p><p>處女下海玩上癮</p><p>Yannie本身游水唔叻，穿潛水衣玩浮潛更係第一次，佢話：「起初都擔心唔知點浮，又要顧住揸相機，但試過後原來唔算好難。」佢仲想玩耐啲，話要學Denny咁淺水都影到靚珊瑚，深水又影到小丑魚咁話。不過Denny話想到深水地方影魚，真係要考潛水牌先得，$2,800包晒上堂考試，一定要由基本學起急唔嚟。</p><p>潛水相機推介</p><p>講到水底攝影，介紹DC同防水殼一定唔少得，連Denny都話因為DC普及咗，玩潛水同攝影就一拍即合起嚟。今次介紹4款近期熱門機連殼畀大家，夾啱個價，即刻開始水底攝影喇喂！</p><p>DC王富士F30</p><p>F30被譽為近期DC機王，佢ISO3200嘅威力，喺水底唔夠自然光嘅情況下影相，都能夠做到反應快同雜訊少，絕對適合水底攝影之用。（a）</p><p>專用防水殼：$1,200（防至40水深）</p><p>另一高ISO佳作</p><p>PanasonicDMC-FX07上個月先推出，新機落地同樣ISO最高達3200。佢720萬有效像素，比富士F30多110萬，而且同FX01係用同一款防水殼，一殼兩用好抵玩。（b）</p><p>專用防水殼：$1,800（防至40水深）</p><p>水底要大芒</p><p>SONYCybershotT30屬3"大芒機種，水底影完相即刻顯示返出嚟，芒夠大當然有好處。佢機身對比F30同FX07，更加輕巧，好適合女仔水底喪影用。（c）</p><p>專用防水殼：$1,500（防至40水深）</p><p>Canon長賣王</p><p>CanonIXUS800IS有幾好賣，到網上論壇睇睇用家對佢勁讚無彈就知道。部機白平衡準確，水底攝影非常講究預先白平衡嘅調校，用佢實冇死錯人。（d）</p><p>專用防水殼：$1,430（防至40水深）</p><p>查詢：</p><p>（a）dcfever（27811780）<br> （b）信興（28330955）<br> （c）SonyStyle（23452966）<br> （d）CanonHK（21702888）</p></body></html>