<html><header><meta charset="utf-8"><title>妤想飛　新加坡：夜蒲獅城等2粒鐘舞爆池</title></header><body><h1>妤想飛　新加坡：夜蒲獅城等2粒鐘舞爆池</h1><p>大多數人去新加坡，除了食，還是食，就算到了夜晚一樣要去消夜，又是食。其實新加坡的晚上除咗食之外，仲可以去clubbing，而且價錢平過香港，唔係嘛？仲要去老巴剎食消夜？<br>記者、攝影：梁學文<br>鳴謝：新加坡旅遊局</p><p>MinistryofSound　千人舞池人逼人</p><p>未到10點，門外經已排滿人，如果今晚不是VIP的話，睇怕都要12點至可以入到場。身旁的阿Mike話佢早在8點食完晚飯就排隊入場，排了2個鐘至到門口。嘩，咁誇張？就等我看看入面值唔值得排2個鐘頭先。強勁的音樂愈來愈大聲，燈光開始不同的轉變，還有激光四射，我先去到主舞池，這個一次過可以容納成千人的舞池早就逼滿人。「Putyourhandsup，putyourhandsup……」DJ先生大聲叫，全場就乖乖的舉起雙手。入到新加坡最新clubbing場，點可以唔齊齊跳齊齊叫？我都唔執輸，跟他們齊齊大跳勁舞。跳了一陣，我經已喘氣，就到外面唞一唞，我遇上Pauline同她的一班朋友。Pauline話：「我哋成班朋友都好鍾意嚟玩，一來個場夠新夠大，二來位於ClarkeQuay又勁方便。最緊要係價錢平，10幾蚊坡紙就可以玩足成晚，我哋通常都會8點零鐘來，因為10點前入場費會平啲。通常玩到2、3點至走人。」唔怪得之外面排滿人，原來個個都諗住早點入場，平玩一晚。MinistryofSound入面一共分了4個場區，除了主舞池之外，入面還有兩個主題Disco，分別就在於播放的音樂類型，一個播housemusic，另一個就勁hiphop。</p><p>QBar　舊國會變Model朝聖地</p><p>跳了兩個幾鐘頭舞，雖然雙腿有點累，不過仍然好精神，想找個地方飲杯嘢。離開MinistryofSound，走過兩步到舊國會，就搵到傳聞中勁多model會去的QBar。樓高兩層的QBar，前身是國會大樓，經改建後就成為現在的酒吧，木地板、水晶燈、露台等等，內裏的裝修仍然保留大樓原來風格。我走進去，被那種優雅的氣氛吸引，聽着Jazz好relax。QBar原來源自越南，專揀舊建築或者有代表性的地方開業，好似越南原祖QBar就是在胡志明市內的OperaHouse營業。</p><p>Rochester　自成一隅派對場</p><p>唔鍾意去嘈吵的地方，不妨考慮到Rochester。這間遠離市區的酒吧自成一隅，提供一個仿似隱世的場地。全場劃分室內和室外兩大區域，室外採用庭園式設計，室內就設計成一間大屋，目的就是讓客人有個回家的感覺。這裏原來是二次大戰時英軍軍官的住所，所以特別有一種家的感覺，室內的裝修除保留了原有的英式設計，亦特別加入中式的擺設，令整間酒吧中西合璧，更有特色。</p><p>Balcony　吧中按摩池</p><p>顧名思義Balcony是一間半開放式的露台酒吧，位於Orchard購物區。最大特色是場內有個按摩池，可以讓客人飲到醉醺醺時浸一浸清醒吓。但我反而喜歡坐在長沙發上面邊飲邊望街景，望着繁忙的街道，歎着冰凍的LongIslandIcetea，一個字講晒，爽呀！</p><p>Alley　後巷別有洞天</p><p>去年得過新加坡最佳酒吧獎的Alley吧位於一條後巷之中，如果走得快，分分鐘走漏眼。開頭經過這裏的時候我都唔知原來有間吧，走入一條小巷之後，先發現別有洞天。Alley的意思是小巷，所以酒吧特別選擇在後巷開業，配合小巷的主題。因為設計和主題夠特別，所以得過獎！這裏原身真是一條長長的窄巷，幾經改裝，才成為現在的外貌，喝一杯，別有一番感受。</p><p>Loof　商業區中的後花園</p><p>Loof的諧音是roof，即是指天台，這間天台酒吧是新加坡最新的酒吧，晏晝是餐廳，夜晚就變身成為上班族最愛的happyhour酒吧。雖然所謂天台，其實只有三層樓高，勉勉強強叫做四樓，不過都足以看到半個Raffles區景色。尤其是夜晚，四周都亮了燈，景色更美。Loof開在商業區之中，就像是一個後花園。</p><p>必食：亞坤榴槤多士</p><p>去新加坡必食加央多，要數出名的，首推亞坤。60幾年賣加央多士的經驗，閒閒哋每日可以賣到500份。這裏唔單止有傳統的加央多，每逢夏天更加會推出雪糕多士。最好食的是榴槤味雪糕多士，炭燒多士夾住冰凍的雪糕，外面熱裏面凍，雙重口感。不過我都是最愛傳統加央多，加央甜而不膩，食完想再食多件，多士多油呀唔該！</p><p>Longbeach長堤食辣蟹</p><p>去新加坡食海鮮，又點可以唔去東岸嘅海鮮市場？海鮮市場出名海鮮種類多價錢又平，而且擁有無敵海景。講到新加坡最出名的海鮮菜式，一定是胡椒蟹。現在到處也可以食到胡椒蟹，而最早的胡椒蟹原來就是在東岸的長堤誕生的。胡椒蟹一上枱，一陣胡椒味夾雜住海鮮味隨住海風飄送，引得我口水猛流。我一手就拿着蟹箝剝殼，嘩，胡椒味真香，一啖咬落去，蟹肉鮮甜唔太辣，少少胡椒味刺激食慾，我食到連手指都要啜埋呀。</p><p>MyMemo：的士有附加費</p><p>新加坡的士繁忙時間有附加費，禮拜一至五上晝7點至9點和下晝5點至8點，禮拜6就淨係上晝有，禮拜日就唔使收，繁忙附加費是2蚊坡紙。</p><p>遊Guide</p><p>1.MinistryofSound<br> 地址：BlockCtheCannery,RiverValleyRoad,ClarkeQuay<br> 電話：（65）6333-4168<br> <br> 2.QBar<br> 地址：TheAnnex@TheOldParliamentHouse#01-04,1OldParliamentHouse<br> 電話：（65）6336-3386<br> <br> 3.Rochester<br> 地址：1RochesterPark<br> 電話：（65）6773-0070<br> <br> 4.Balcony<br> 地址：01-k5302-23TheHeeren,260Orchard<br> 電話：（65）6736-2326<br> <br> 5.AlleyBar<br> 地址：PeranakanPlaceComplex,Orchard<br> 電話：（65）6738-1000<br> <br> 6.Loof<br> 地址：331NorthBridge#03-07OdeonTowersExtensionRooftop<br> 電話：（65）6338-8035<br> <br> 7.LongBeachEastCoastSeafoodRestaurant<br> 地址：01-04EastCoastParkway<br> 電話：（65）6448-3636<br> <br> 8.亞坤<br> 地址：B1-18RafflesCity</p><p>出門handbook</p><p>簽證：持特區護照或BNO均不用簽證。<br> <br> 查詢：25272212（新加坡駐港大使館）<br> <br> 機票：坐新加坡航空直飛新加坡，價錢$1,200起。<br> <br> 查詢：25296133/www.singaporeair.com.hk（新加坡航空）<br> <br> 酒店：PanPacific<br> <br> 價錢：雙人房240新加坡紙起<br> <br> 地址：7RafflesBoulevard,MarinaSquare,Singapore039595<br> <br> 電話：（65）6336-8111<br> <br> 網頁：www.singapore.panpacific.com<br> <br> 貨幣：1新加坡紙約兌4.8港元<br> <br> 語言：普通話、英語、馬拉語<br> <br> 時差：沒有時差<br> <br> 電壓：220V，三孔平頭型<br> <br> 緊急聯絡電話：警察局999<br> <br> 長途電話國家區碼：65<br> <br> 有用網頁：www.visitsingapore.com(新加坡旅遊局)</p><p>天氣預測</p><p>今日新加坡<br> 氣溫25-30℃<br> 濕度60％<br> <br> 明日<br> 氣溫26-30℃<br> 濕度60％<br> <br> 後日<br> 氣溫26-29℃<br> 濕度60％</p><p>3-5月：平均氣溫接近30℃，而且氣溫持續上升。<br> 6-8月：超過30℃的氣溫，是全年最熱的時間，但陽光普照。<br> 9-11月：雨季開始，雖然不是由朝落到晚，不過一定要帶把遮出街。<br> 12-2月：雨季大概在11月底過去，2月份陽光最佳。</p></body></html>