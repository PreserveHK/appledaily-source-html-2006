<html><header><meta charset="utf-8"><title>食得專：MK直選　楊枝甘露月餅　多人Like</title></header><body><h1>食得專：MK直選　楊枝甘露月餅　多人Like</h1><p>港人嘴刁，傳統鹹蛋黃月餅食到悶，加鹽加醋、整色整水的月餅大受歡迎。放上手，橫看豎看只是傳統月餅一個；放入口，竟然吃到椰絲糖、肉鬆、花生紅豆冰等九唔搭八的零食味道。味道好難估？錯喇，旺角行人專用區玩試食，街坊個個估中不特止還豎起手指讚好，當中又以楊枝金露綠豆蓉冰皮月餅最多人讚，真佩服港人勇於試新的精神。<br>記者︰方綺君　<br>攝影︰林栢鈞　<br>模特兒︰Algie、Carol、Sindy</p><p>楊枝金露綠豆蓉冰皮月餅<br>$27（兩個迷你裝）</p><p>大班的「楊枝金露綠豆蓉冰皮月餅」好出名，但係楊枝甘露點解變成「金露」呢？大概係好似金咁矜貴啩？內裏用港人最喜愛的楊枝甘露做餡料，問過好多街坊都讚不絕口。楊枝甘露配綠豆蓉，味道不會互搶風頭，不過個人認為綠豆蓉多吃膩口，一件起兩件止好了。（b）</p><p>花生紅豆冰冰皮月餅<br>$20（兩個裝）</p><p>純粹推測，我估這口味應該由夏日飲品紅豆冰變化而成，今次不用飲筒出力啜，可以一啖一啖慢慢吃。我很喜歡這月餅，因為咬到香脆花生及紅豆，口感十足。（a）</p><p>金柚蜜綠荳蓉冰皮月餅<br>$27（兩個迷你裝）</p><p>大班出品，金柚蜜飲得多，今次用西施柚肉加蜂蜜配綠豆蓉，聽落三種味道好難夾，口感似吃糖漿但難得地又不會太甜，很多街坊讚好，不過我吃的那一件，柚肉有丁點兒酸，影響整體味道。（b）</p><p>低糖合桃椰絲月<br>$138（低糖盈月茗茶錦盒）</p><p>奇華傳統月餅皮包合桃碎和椰絲，椰絲甜度適中，粒粒合桃增加咬口，口感似吃花生糖。要吃，得買1盒低糖盈月茗茶錦盒，內有低糖合桃椰絲月、低糖蓮子椰絲月及低糖高纖果仁月迷你月餅各2個，再加1盒鐵觀音給你消消滯。（c）</p><p>玫瑰南乳燒月<br>$68（1盒4個）</p><p>做傳統餅點出名的和記隆，今年推出新口味南乳燒月，用優質南乳做餡，賣相雖然不夠精緻，但味道和口感就超級驚喜，入口似吃免治豬肉，南乳味道有淡淡甘香、口感煙韌，是眾多新口味當中最有自己風格的月餅。（d）</p><p>辣辣肉鬆冰皮月餅<br>$20（兩個裝）</p><p>內餡居然有香辣肉鬆，服！味道是甜中帶辣，我想香港無人試過放肉鬆入月餅，有創意。（a）</p><p>南瓜冰皮月餅<br>$28（兩個）</p><p>名古屋推出南瓜冰鈦皮月餅，日本南瓜肉充份發揮蔬果質感，視減肥為終生事業的女生必吃。（e）</p><p>榴槤芝士冰皮月餅<br>$28（兩個）</p><p>有百分百榴槤香！名古屋挑選新鮮金枕頭填滿整個月餅，低脂意大利芝士，香味好濃郁。（e）</p><p>街坊個個讚
</p><p>兒時吃傳統月餅，入口是甜甜的蓮蓉和蛋黃，今時今日吃月餅，又冰皮，又低糖，味道選擇比到糖果店選軟糖還要多，簡直去到花多眼亂的地步。這真的要多謝製造商的無窮心思，讓我們不用局限於傳統選擇，現在隨手執起一個月餅放入口，味蕾就得變成探測器，靠味道探測餡料組合，這是名副其實的試味，驚喜度勝過看娛樂雜誌頭條。<br> 我在旺角行人專用區做了幾十個街訪，受訪者一人一啖試吃月餅，最初預期會見到變臉、咪眼、扁嘴等難看表情，誰知意料之外，8款看似九唔搭八的新口味月餅，街坊居然全部受落。我不停問：「真係咁好味？個月餅漏唔漏啫？試清楚喎，可以柴台㗎喎。」說真，做街訪，我從未如此認真過，誰知某街坊還說︰「好味道，我可唔可以食多一個呀？」明白了，經過今次街訪，一致通過新一代月餅最緊要味道新奇，新奇，就代表好味。</p><p>起義，所以有月餅！</p><p>因何有月餅？相傳於元朝末年，中原漢人不甘受蒙古人的統治，有志之士皆有起義抗元之心，欲整合反抗力量，卻苦於無從傳遞消息。為此，劉伯溫想出一條計策，向坊間散播流言將有瘟疫降臨，嚷着要人們於中秋節買月餅吃以避禍。大家買了月餅回家後切開一看，裏面藏了紙條寫著「八月十五夜起義」，於是民眾紛紛響應，因而一舉推翻元朝。</p><p>搵食攻略
</p><p>a.美心	（21011333）<br> b.大班	（23513222）<br> c.奇華餅家	（27856066）<br> d.和記隆	（23427106）<br> e.名古屋	（24223211）</p></body></html>