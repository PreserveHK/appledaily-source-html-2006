<html><header><meta charset="utf-8"><title>一味窩輪：吼大市再跌低吸6220</title></header><body><h1>一味窩輪：吼大市再跌低吸6220</h1><p>恒指上晝跌55點，守穩萬七。下晝，長和系成績表見光後，恒指再散150點，全日埋單205點化為烏有。呢輪興大隻嘢宣布業績後，多數會即時出現沽壓。<br> 炒輪，有時要做「兵」（買C輪），有時要做「賊」（買P輪）。恒指由上周四高位跌落嚟，已散623點。再跌啲，博反彈，掉轉槍頭做番兵，買少少C輪。<br> 恒指牛證6220：恒指牛證共有8隻，6220同6218買賣比較易，向呢兩隻埋手。喺乜嘢位入市，臨場執生，最理想係恒指能夠再跌100點買入。<br> 6220收16.3仙，散19%，明年2月尾夠鐘，溢價1.2%，槓桿率17.2倍，行使價16100，打靶價16400。6128收32.5仙，跌10%，亦係明年2月尾到期，溢價2%，槓桿率10.4倍，行使價15600，打靶價16000。<br> 兩隻輪比較，6220爆炸力同殺傷力大好多，唔想邊賭邊搽白花油，宜揀6218。</p><p>滙控C輪9168：滙控（005）再跌0.90元，收137.90元，9RSI得番33點。等再跌多一蚊幾毫，買C輪博反彈，對象係9168。隻輪明年2月尾到期，輪價73仙，溢價5.3%，槓桿率18.9倍（有效11倍），引伸波幅17%。嚴格講，隻輪唔算平，但壽命夠長，唔怕溢價縮得太快。<br> 章盛</p></body></html>