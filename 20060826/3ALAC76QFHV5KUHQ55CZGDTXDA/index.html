<html><header><meta charset="utf-8"><title>反叛官恩娜愛變髮</title></header><body><h1>反叛官恩娜愛變髮</h1><p>陳沛嘉、官恩娜及Mikki昨日在銅鑼灣出席CommonSpace美髮活動，三人均戴上色彩鮮艷的假髮讓髮型師剪新髮型。陳沛嘉表示堅持留長髮，她說：「因為一把長髮等如飯碗，工作都多啲，唔止咁，長頭髮仲多啲人追㖭！」</p><p>怕戀事誤大事</p><p>官恩娜則透露在英國讀書時，試過多個至激髮型，她說：「嗰時好興punk，我試過頭髮短到唔夠一吋，接近光頭，又試過染金毛扮鬼妹，搞到校長要見我，佢問我係咪驚融入唔到外國生活，所以搞到要用呢招扮鬼妹。」<br> 此外，官恩娜昨日到九龍城廣場出席新城活動，她表示初入行曾與歌迷一起唱卡拉OK，她說：「不過𠵱家愈來愈忙，就少咗呢啲活動。」對於她默認與吳卓羲重燃愛火，但男方卻一口否認，她只說：「唔想再講，費事俾人話我做宣傳，工作最重要。」<br> 採訪、攝影:GeneNg</p></body></html>