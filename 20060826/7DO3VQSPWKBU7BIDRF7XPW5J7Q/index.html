<html><header><meta charset="utf-8"><title>電腦展覽：腦場入侵會展　行電腦節睇高清再掃貨</title></header><body><h1>電腦展覽：腦場入侵會展　行電腦節睇高清再掃貨</h1><p>由深水埗大搞到會展、由街邊散貨到大型展館，香港電腦節愈搞愈大，參展商激增至450間，入場人次年年暴升，規模及氣勢已屬香港最大電腦展級數。今年大會食正高清熱，場內大量新款HD薄芒登場，當然唔少得傳統筍貨大平賣特色，電腦版同事去到仲以為高登商場搬咗嚟㖭！<br><br>記者：許福合、陳國輝、陸俊雄、徐影龍<br>攝影：陳偉強</p><p>史提夫：雖然今年以高清做主題，不過明顯睇到各大廠都偏向LCDTV，而Plasma基本上喺電腦節無晒聲氣，算係反映香港用家心水。</p><p>高清靚芒
</p><p>響應大會口號，一眾參展商都力谷旗下嘅高清產品，除咗Blu-ray、HDDVD等播放機外，最重要嘅HD電視理所當然成最矚目主角！</p><p>42"LCDTV牛女陪你睇$13,980</p><p>OLEVIA專門做LCDTV，展位專登搵來唔少靚女着晒西部牛仔裝介紹新機。各位喺睇人嘅同時，記得去睇睇佢部42"LCDTV，雖然筆者只能走馬看花，不過無論顏色同畫面，都有一定水準，最重要係以42"級數，開價$13,980，都叫玩得過。<br> 攤位：E01</p><p>BenQ平賣LCDTV$7,999（37"）</p><p>今次電腦展一樣由BenQ取得最佳門口位，基本上參觀者都會以佢做路標！今次主打係旗下DV系列嘅LCDTV，全部走HD路線，尺寸由20"到37"都有，其中37"更備有HDMI介面，價錢都算入門之選。<br> 攤位：Q01</p><p>首部LED屏幕售價：未定</p><p>NEC新返咗隻LED芒，特點係比傳統LCD光度更平均，顏色可出到10億種，並且得到AdobeRGB認證，可以出到最準確顏色，特別係適合作繪圖之用。現場所見，畫面好均勻穩定，最深印象係睇落好柔和舒服。<br> 攤位：M21-30</p><p>Topcon玩高清$6,990（32")</p><p>Topcon一向有一定名氣，近排都走高清路線，現場Show咗部37"同32"LCDTV，具備HDMI介面，支援1080p，同級來講比較少見，而基本規格都算唔錯，價錢一萬唔使，擺明以低價玩高清殺入巿場！<br> 攤位：M21-30</p><p>唔係高清一樣有睇頭<br>買芒送80GB錄影機$3,690</p><p>現場最筍要算三星204B，20"大芒款靚Pannel靚外，現場出機仲可額外攞埋80GB錄影機同總值$500嘅Nike禮券，真係一個人都拎唔晒！<br> 攤位：F11-20</p><p>三星931C高色域靚芒$2,990</p><p>講顏色靚又點少得三星最新推出嘅19"931C，最大賣點係色域比現時巿面LCD高，達到97%，顏色還原能力更強，現場睇都感到明顯靚得多。<br> 攤位：F11-20</p><p>大芒當手寫板　售價未定</p><p>三星喺現場仲擺咗部720TD，透過特別輕觸式筆，就可以喺屏幕上寫字，連《Office》都支援，簡直就係一塊特大手寫板！<br> 攤位：F11-20</p><p>富豪級HDNotebook$32,980</p><p>Notebook都可以玩HD，SONY呢部VGN-AR18P，就內置埋Blu-ray燒碟機，要燒錄高容量高清畫面絕無問題，不過價錢同樣嚇人。<br> 攤位：A22</p><p>Skype打橫行
</p><p>今屆電腦節除咗高清外，就恍如力谷Skype一樣，大大小小嘅品牌相繼推出類似玩法。</p><p>記者快撈輝：當九點半衝入會場，已經有同事搜索Model蹤迹，仲揸定相機隨時影相！好彩我負責影機，唔使同班哥哥仔鬥逼！</p><p>周街傾長途</p><p>台灣GIGABYTE早前喺香港已經發布過一款外形激似諾記6280嘅GSMART，今次再將呢部機升級，加個「i」字！特別處除新增Skype軟件、畀你周街「平傾」長途電話外，PDA介面亦稍作改動，可於MainMenu加入一列快速鍵，一Click即用夠方便！<br> 攤位：E25</p><p>波波機開會</p><p>查實本港好多公司都鬼主意多多，好似呢間AVIXE咁，就準備喺9月推出一個Skype波波，圓碌碌外形勁趣怪，最過癮嘅其實佢唔係一部手機，而係開會專用嘅SkypeSpeaker，仲內置咗WebCam，裝齊軟件兼連接好電腦就即刻用得！<br> 攤位：H17、H19</p><p>拮腦最抵玩</p><p>呢款專為電腦而設嘅Skyphone，$200有找，而特點係直拮USB就即刻用得，仲可以攞埋電，唔使額外電源，只要出街上到Wi-Fi，一樣可以玩Skype！<br> 攤位：F21-24</p><p>電棒形藍芽打死人</p><p>藍芽免提層出不窮，為求又靚又細，有廠商便推出體積纖巧嘅i-Connect，成支電棒咁！攤位：H17、H19</p><p>電腦龍：話咗會展變身高登腦場㗎啦，你睇吓呢堆產品，種類超多兼夾低價發售，筆者做做吓嘢都忍唔住入番啲貨！</p><p>腦場周邊大平賣<br>掌手雷PMP</p><p>$599（1GB）、$799（2GB）<br> 咪睇小呢部PMP咁的骰，有齊播歌播片、2"靚芒、內置喇叭等規格，仲可用Nokia嘅手機叉電，勁！<br> 攤位：Q38、Q40</p><p>全球最細</p><p>$143（512MB）、$228（1GB）<br> 嘩！呢「粒」USB記憶體大小只如指甲般，最高達1GB容量，隨時收喺散紙包都仲得！<br> 攤位：N21、N23</p><p>全球最薄</p><p>$1,099（送燈箱）<br> 當然唔少得力谷嘅Scanner啦，呢款ScanMakers280為全球最薄CCD掃描器，無邊框連厚書都Scan埋！</p><p>PMP識得預錄
</p><p>$1,180（30GB）<br> 硬碟PMP愈賣愈平，若嫌30GB賣$1,180未夠吸引，佢仲可直錄電視兼可預校錄影，唔喺屋企一樣可以錄英超！<br> 攤位：E21、23</p><p>免費登記再送幾米公仔</p><p>壹網絡推出嘅「壹學堂」，喺現場幫大家免費登記做會員，定時接收各類熱門資訊外，仲即場送你幾米得意公仔，夠着數喇啩？</p><p>索女貴精不貴多</p><p>PCWicky：講親咩電腦展、車展、手機展，用各大靚靚Promoter吸引男士們注意，可以話係例牌菜。今年雖然索女唔算多，不過勝在有啲質素，衣着亦明顯花過心機！</p><p>衣着出位</p><p>呢位白衫靚女Zoey，着件輕微透視嘅裙仔，喺眾多Promoter中算係最出位。</p><p>青春孖寶</p><p>Freecom呢兩位靚女認真醒目，一見記者到即時叫老細︰「《蘋果》嚟影相呀，快啲拎Product過嚟啦！」</p><p>玉背小姐</p><p>另一位露背火燄女郎，轉個靚身玉背一出，閃燈即時閃個不停，想行埋少少影都畀五、六個大漢喝：「咪阻住啦！」</p><p>場內花絮<br>舞獅助興</p><p>唔好以為喺大街大巷搞先有舞獅表現，今年電腦節搬入會展搞，當然更加要搞大佢！</p><p>大手掃貨</p><p>有人一次過掃幾部打印機，呢位四眼哥仔幫埋個客搬貨，勁好人，仲要一次過搬三部都面不改容！</p><p>賴死唔走</p><p>都話揸相機易識女仔㗎啦，睇吓呢位有型阿叔，影完Model跟手畀番佢睇，有講有笑幾溫馨呀！</p><p>香港電腦通訊節2006
</p><p>日期：今日至8月28日<br> 時間：上午9時至晚上10時（28日提早至下午6時閉幕）<br> 地點：香港會議展覽中心一號展覽廳<br> 費用：$20</p></body></html>