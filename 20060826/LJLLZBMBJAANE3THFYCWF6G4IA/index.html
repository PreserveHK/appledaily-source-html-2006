<html><header><meta charset="utf-8"><title>二手筍盤：靚太遊車河　「低咪」SLK平18萬</title></header><body><h1>二手筍盤：靚太遊車河　「低咪」SLK平18萬</h1><p>靚太們請留意，想用超值價錢買部Mercedes-Benz喺班Friend面前威吓係時候啦！因為今明兩日（8月26及27日），代理喺紅磡仁孚行維修中心舉行優質易手Mercedes-Benz車展。其中嘅開篷SLK350，04年車超低咪數即平18萬，另一部05年新款A200Turbo，有百葉天窗、泊車感應器等總值$50,000嘅配備，即平$51,180畀你，諗得過喎！<br>記者、攝影：鄭達基</p><p>SLK350　Fit晒索女要求</p><p>抵買指數：★★★★★<br> 年輕索女揀車首要條件係個Look有型，單係個跑車Look加全自動嘅電動硬摺頂呢兩個Point已經贏晒。搭埋好坐到震嘅電控桶椅，同靚聲音響，都幾吸引。咪數則為6,950km，對2004年車嚟講算係合理。<br> 當年新車價：$628,000<br> 二手叫價：$448,000</p><p>A200Turbo　尾箱擺Shopping戰利品</p><p>抵買指數：★★★★★<br> 女人天生愛Shopping，每次逛街過後都必定會帶同多袋戰利品返屋企，如果尾箱空間唔夠，咁點算好呢？若你係揸A200Turbo，呢個問題你根本唔使理，因為佢個尾箱好大，仲可以放低埋後排座椅，配埋總值約$50,000嘅豪華設備，如百葉天窗及恒溫冷氣等等。今次呢部2005年車仲用埋Turbo偈，一定夠力。<br> 當年新車價：$346,180<br> 二手叫價：$295,000</p><p>C240Avantgarde　偏向實用型</p><p>抵買指數：★★★★<br> 年輕女孩都係想要部傳統4門3廂式房車，可考慮呢部04年嘅金色C240，外觀斯文又年輕，加上係Avantgarde頂級版，實用豪華配備應有盡有，咪數更只有13,500km。<br> 當年新車價：$499,000<br> 二手叫價：$318,000</p><p>S500L　身懷$210,000豪華設備</p><p>抵買指數：★★★★<br> 今趟二手車展另一部最吸引嘅房車，係眼前部新款S500L，06年車，身懷總值$210,000嘅豪華設備，例如COMAND導航系統、後座娛樂配套及倒後鏡頭等等，咪數只有3,800km，但足足平咗$133,000，慳埋嘅可以留番嚟請個司機幫你揸車，坐喺後座慢慢歎。<br> 當年新車價：$1,713,000<br> 二手叫價：$1,580,000</p><p>E350Avantgarde　女強人首選</p><p>抵買指數：★★★★<br> 女性朋友Winky升咗職做行政人員，成日話搵部超筍歐洲中型豪華房車，呢部05年黑色E350Avantgarde，應該合佢心意。Avantgarde頂級版設備齊全，雖然係Facelifted前Version，但個Look都好Grand㗎！行車里數則為6,150km。<br> 當年新車價：$767,425<br> 二手叫價：$598,000</p><p>SL500　身形雖大但夠快</p><p>抵買指數：★★★<br> 成熟一點的女士們，想改開高性能開篷跑車嗎？得，今次有部02年製SL500，看似身形龐大嘅佢，配用咗一台5.0公升V8引擎，起步加速表現令人滿意，車廂又有真皮加桃木，豪到震呀！<br> 當年新車價：$1,709,000<br> 二手叫價：$898,000</p><p>自由車行優質易手Mercedes-Benz車展<br> 時間：8月26、27日（10:00am-6:00pm）<br> 地點：紅磡寶來街仁孚行維修中心地下<br> 查詢：自由車行（23896102）</p></body></html>