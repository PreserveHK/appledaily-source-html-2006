<html><header><meta charset="utf-8"><title>關你車事：Canis出征Discovery3　泥路上愈濕愈興奮</title></header><body><h1>關你車事：Canis出征Discovery3　泥路上愈濕愈興奮</h1><p>柴油版Discovery3TDV6S唔似柴油車，引擎靜、起步快，Sport版仲有電子氣壓懸掛、<br>TerrainResponse行車模式，可應付任何路面，條泥路愈濕，我就玩得愈興奮……3日上山下海，和大自然親近了許多。<br><br>記者：黃婉冰<br>攝影：陳陶鈞</p><p>8月20日晴<br>全靠電子氣壓懸掛泥路落水有驚無險</p><p>今日第一次揸架新Discovery3TDV6S去長途旅程，心情難免有少少緊張，由市區直駛上山，感覺舒服寧靜，完全不似我心目中的柴油車般，又嘈又慢，感覺不俗。<br> 經過一小時車程，終於遇上了凹凸不平的沙石路、溪流，好彩Sport版用上電子氣壓懸掛，拉個掣就可將架車升高降低，幾爛嘅路都一樣應付自如，不費吹灰之力就可以上到山，有驚無險。雖然今次係我第一次「出征」，但我已經覺得好似同佢合作已久，操控去到人車合一境界。</p><p>8月21日微雨<br>第一次用TerrainResponse　行泥濘唔跣胎</p><p>有少少微雨，好彩車廂夠大，噚晚先可以在車廂「宿一宵」，經過一晚大雨洗禮，沙石路變成又濕又滑，我一啲都唔驚，因為我知道原廠TerrainResponse系統可以提供多種行車模式，將佢轉去專行泥濘路嘅模式，抓地力加強咗，行濕路唔會跣胎。<br> 今日心情比噚日仲興奮，可能係已經摸熟成架車嘅每一部份，就算自己一個女仔都可以無拘無束咁揸住周圍去。</p><p>8月22日晴<br>雙天窗仰望天空藍天白雲好靚呀！</p><p>一覺醒來，透過兩個大天窗見到一片晴天，陽光普照，心情特別靚，即刻打開前後兩隻電動大天窗，感受一下陽光。<br> 一路上，陣陣微風，加上微暖太陽光，感覺就如回歸大自然一樣，個多小時的路程，看着車外一望無際的藍天白雲，忍不住把車停下，一邊欣賞一邊影靚相。</p><p>8月23日晴<br>車廂寧靜得差點睡着！</p><p>經過三日路程，難免有點倦意，加上在回程時播着我至喜愛的KennyG精選，陣陣柔和「色士風」音調由高級音響播出，加上寧靜車廂，倦意愈來愈濃，差點呼呼入睡！駛入市區，發現油缸燈亮着，但相比起其他四驅車，Discovery3已慳唔少。</p><p>LandRoverDiscovery3TDV6S　Specifications</p><p>引擎：2,720c.c.V6DOHC柴油Turbo<br> 馬力：189ps/4,000rpm<br> 扭力：40.8kgm/1,900rpm<br> 傳動：6前速半自動波，恒式四驅<br> 車價：$480,000起<br> 車輛提供：越野路華香港（27116530）</p></body></html>