<html><header><meta charset="utf-8"><title>先達密探</title></header><body><h1>先達密探</h1><p>P990i退貨率二進一<br><br>出咗近兩星期，P990i已經從萬元天價回落到七千蚊有找！據水貨佬解釋，雖則機價已相當穩定，不過最令佢哋擔心，原來係呢批機勁多「筆屎」，唔單只撈得慢，仲經常Hang機，幾乎每兩個玩家就有一人要求退貨，認真誇張！不過，可能因Firmware未完善之故，所以行機推出要一等再等，想玩好嘢再畀啲耐性啦！</p><p>買國產機送大喇叭</p><p>講名氣、功能、穩定性，國產機仍比大牌子差幾條街，為求生存，佢哋經常諗啲新搞作，吸引班客仔留意！好似近日新返嘅A606，本來配置200萬像素相機、輕觸式輸入已叫唔錯，但係佢仲送埋對外置喇叭畀你，擺喺房仔當迷你Hi-Fi聽歌用，平平哋賣$1,080，唔介意細牌子其實玩得過！<br> <br> 查詢：BestBuy（27876900）</p><p>K800i飛卡平$500</p><p>面對呢排台機插水嘅巨大壓力，水貨佬終於諗到解決辦法！前幾日，「機場」部份店舖開始將跟機裏面張512MBM2卡抽起，從而令機價降$500，亦即由原本$3,980減至$3,480。比起台機，佢雖然勝在冇合約綁死，但係少咗張卡，齋憑機內記憶體聽歌，始終唔夠用；若然你只諗住玩吓3G上網、或者影吓相嘅話，咁又唔同！<br> 查詢：樂進（23806669）</p><p>深圳貨老翻N6280</p><p>查實諾記N73未蒲頭之前，由於N6280台價低至$0，加上整體功能幾好，所以相當受台客歡迎。不過，近日又發現有另一部同款國產機Q638，據稱來自深圳，手工、外形跟N6280激似達95%，最抵死係例牌加多項手寫功能畀你，仲配備130萬像素相機兼支援T-Flash卡，如果你有心想買嗰部係諾記6280，千祈唔好睇錯！<br> 查詢：BestBuy（27876900）</p><p>記者、攝影：尹謹基</p></body></html>