<html><header><meta charset="utf-8"><title>BENQ新前鋒快5倍　3.5G打到嚟</title></header><body><h1>BENQ新前鋒快5倍　3.5G打到嚟</h1><p>今屆西甲皇馬招攬咗前曼聯前鋒雲佬做生力軍，氣勢如虹，贊助商BENQ-SIEMENS亦排出至強陣式，一口氣公布第三季最新部署，其中EF91更係全球最先有得試玩嘅3.5G手機！《蘋果》搶先測試呢部支援HSDPA技術嘅新手機，發覺「快3G5倍」絕對名不虛傳！<br>記者：陳國輝<br>攝影：何家亮<br>ImageGirl：家祺</p><p>食住今屆「電腦節」個勢，BEN記除咗喺會展擺出全場最大攤位，勁晒LCD，仲Show盡4款即將於9、10月先至得玩嘅手機。當中梗係以EF91掛帥，同時仲有一款3G機S81，以及兩部支援2.5G嘅EF71和EL71，由摺機、直身到滑蓋，加埋2.5G、3G、3.5G全線齊晒，人強馬壯，呢個部署直情開多隊TeamB都仲得！</p><p>三秒下載網頁</p><p>其實摩記、三星等大廠，早就喺今屆德國CeBIT公布過3.5G手機。但講到最先畀人試機就係BENQ嘅EF91！所謂3.5G，即係HSDPA技術，可達到1.8Mbps單撈速度，比平時用開嘅3G快5倍！為測試兩者速度，小記於同一時間撈出數記嘅WAPPage，結果EF91僅3秒即掂，而3G機快極都要5秒，差唔多慢一半！</p><p>上網串流逐樣試</p><p>單單撈個WAPPage好難試到3.5G有幾快，小記仲試過睇串流同上網，更試出呢部Demo版原來有好多嘢仲未完成！</p><p>新舊比拼</p><p>BENQ最高解像手機</p><p>鬥快上網，當然係佢最耍家；但講到比試影音功能嘅話，原來EF91都唔會輸蝕！佢同見慣嘅摺機一樣，機背裝咗鏡頭，但像素就高達320萬，屬BEN記現時最勁嘅規格；再睇分唇，EF91仲食埋師兄S88嘅自動對焦系統，不過對焦速度好慢，「嚓」一聲之後仲要等幾秒先鬆得手，唔係又變成影鬼相，嚇番自己！反而要讚係慢工總叫出到細貨，相質線條好實淨，拍得住玩家級DC。至於聽歌也甚為方便，喺機頂換張T-Flash就得，好Easy！</p><p>實試320萬像素</p><p>睇見頭髮、面形曲線、以及布景板上嘅英文字母，線條都好實淨；可惜顏色偏淡，人像膚色比較白，令整體似欠缺色彩一樣。</p><p>PROFILE</p><p>制式：WCDMA/GSM三頻<br> 體積：92×46.5×23.5mm<br> 重量：100g<br> 屏幕：26萬色芒<br> 通話時間：240分鐘<br> 備用時間：200小時<br> 主要功能：HSDPA、320萬像素相機、自動對焦、VGA視像鏡頭、3DSurroundSound、支援T-Flash記憶卡</p><p>同場加映</p><p>講到部署，BEN記喺嚟緊9月，仲打算率先推出3款分別行3G及2.5G制式嘅機種，預備好為即將降臨嘅3.5G新世代打響打炮！</p><p>S81激薄玩3G</p><p>愈出愈薄已成為一種風氣，唔係經常玩直機嘅BEN記，估唔到S81甫見街即成為現時最纖薄直身3G機，厚度只有13mm，加埋不足100g機身重量，黑沉沉睇落十足一塊朱古力咁！</p><p>PROFILE：WCDMA/GSM三頻、26萬色芒、130萬像素相機、藍芽立體聲</p><p>EF71鋁鎂音樂盒</p><p>配備手感不俗嘅鋁鎂合金外殼，比一般膠殼勝在冷冰冰之餘，仲啱啱好得100g，夠晒輕！鏡頭上到200萬像素，同時機殼兩邊仲特設音樂快捷鍵，聽歌、揀歌都非常就手。</p><p>PROFILE：GSM三頻、26萬色芒、200萬像素相機、音樂快捷鍵、T-Flash卡</p><p>EL71半自動滑蓋</p><p>除咗機身用料，同樣唔可以忽視按鍵及滑蓋設計！好似EL71，佢已經係BEN記第3部滑蓋機，今次採用自家嘅ProSlide半自動滑蓋技術，加上扁平而大面積嘅按鍵，用落特別舒適。</p><p>PROFILE：GSM三頻、26萬色芒、130萬像素相機、EDGE、T-Flash卡、藍芽</p></body></html>