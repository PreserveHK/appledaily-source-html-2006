<html><header><meta charset="utf-8"><title>關你車事：四日速解　雪藏牌　DAIHATSUTERIOS</title></header><body><h1>關你車事：四日速解　雪藏牌　DAIHATSUTERIOS</h1><p>四年一度，唔係奧運、亦唔係甚麼歐洲國家盃，係我嘅「雪藏車牌」解凍之期。最近搬去住村屋，連帶有個車位，當然心癢癢想買番架車，自己偏愛四驅，但又怕太耐沒有揸車，舞唔掂大大架嘅四驅車，所以揀來嬌嬌滴滴的城市四驅DaihatsuTERIOS，容易駕馭，連開四日：郊遊、代步、買餸Shopping……對我車牌加速解凍有幫助，好合適女仔及新牌仔選用。<br>記者：陸伊琳<br>攝影：黃子偉、陳陶鈞<br>協力：黃婉冰、鄭達基<br>模特兒：Vicki、Ada</p><p>Day1　去球場打波，操作簡單，易睇位。</p><p>Day2　揸得熟，開車買餸準備大食會，好友Vicki試揸都Ok。</p><p>Day3　老公想食糖水，飛車去元朗買外賣。</p><p>Day4　雪藏牌正式解凍，去西貢BBQ及影相。</p><p>無尾又高身一揸就上手</p><p>呢四日用車，同行的友人反應都好怪，女仔一見架TERIOS就一見傾心，車仔細細，顏色好搶，相反男士們見到就笑我揸工程車，略嫌架車沒有四驅霸氣，好似女仔車。<br> 係，我係女仔！對架車表現大致都好滿意，車身不大，由於係四驅關係，車身比較高，容易睇位及視線可以望得遠些，既合女仔選用，又合新牌仔、雪藏牌，一揸就好快上手。油門及Brake輕重適中，佢嘅恒定式四驅動系統及中央差速鎖模式就最為方便，在天雨路滑的情況；泥濘或起伏不定的路面大派用場，開動後明顯輪胎加強了抓地力。總結表現都有8分（10分滿分），1,500c.c.不太食油，而且車價亦算經濟，15萬元有找，只是略嫌上斜唔多夠力水，就算微微上斜最好都要推到低波。</p><p>DaihatsuTERIOSSpecifications</p><p>引擎：1,495cc直4DOHC<br> 馬力：105ps/6000rpm<br> 扭力：14.3kg-m/4,400rpm<br> 傳動：4前速自動波箱，恒式四驅<br> 車價：$149,985<br> 車輛提供：皇冠汽車（24766138）</p></body></html>