<html><header><meta charset="utf-8"><title>異國人搵食之九：我食慣大大份嘅早餐！</title></header><body><h1>異國人搵食之九：我食慣大大份嘅早餐！</h1><p>Micheal幾個月前到香港，人生路不熟，認識嘅第一個朋友就係「TheFlyingPan」老闆娘Tammy，佢話：「喺香港好難搵到真係好食嘅美式早餐，McDonald's例外，不過漢堡包選擇唔多，兼且份量太小，口味始終唔係咁American。」識路嚟「TheFlyingPan」，皆因近佢屋企，「我屋企行過嚟呢度唔使10分鐘，呢度嘅美式早餐無論份量抑或味道，都同我喺美國食開嘅一模一樣，尤其啲醬汁，班戟會用藍莓醬，喺香港好少見到有得食。」</p><p>雖然間舖只賣早餐，但就24小時營業，客人可以隨時嚟開餐，Tammy話：「美式早餐大大份，女仔當午餐食無問題，我哋食物種類選擇多，甚至當下午茶食一樣得。我堅持家庭式做法，藍莓醬都係我自製㗎，所以美國人嚟到，一定食得到家鄉味道。」我為食，但肚細，果然，眼前大大份早餐，質晒落肚好飽，果然當Lunch食都得。美國人除鍾意大大份早餐，入夜後更愛飲酒，Micheal都成日嚟打躉，「嚟到香港識多咗朋友，會經常約埋一齊飲嘢，夜晚有時間咪嚟飲杯酒囉！我最鍾意呢度嘅BloodyMary加辣，好正㗎。」<br> 記者：黃若茵<br> 攝影：陳偉強</p><p>TheFlyingPan$70</p><p>Tammy最拿手早餐，一份有成7款嘢食，包你話飽。腸仔同茄汁豆都係自製，唔係一般快餐店用嘅罐頭貨。話埋你知，美國人食麵包鍾意點蛋黃㗎。</p><p>EggsFloretine$60</p><p>底層一塊軟熟麵包，上放煙肉、菠菜同埋一層半生熟雞蛋，淋美國常用嘅Hollandaise醬，甜甜哋好味道。伴碟仲有烤番茄同薯仔，當Lunch食一流。</p><p>FluffyPancakes$45</p><p>Micheal話：「美國人食Pancake一定要有忌廉同藍莓醬，夾士多啤梨一齊食認真無得彈。」計我話當飯後甜品最Perfect，不過一碟有3大塊，一個人都幾難食得晒。</p><p>TheFlyingPan（25289997）<br> 地址：灣仔駱克道81-85號3樓</p></body></html>