<html><header><meta charset="utf-8"><title>關你車事：楊思琦瞞舊愛Echo　瑞典老外偷歡</title></header><body><h1>關你車事：楊思琦瞞舊愛Echo　瑞典老外偷歡</h1><p>一向甚少緋聞的楊思琦，近排開始忙於接拍無綫古裝劇《天機算》，就在為新劇試造型的前一日，記者發現她撇下Echo，與外形魁梧的瑞典籍新歡在中環IFC出現，由中環Set頭到赤柱開餐、釣魚，思琦與這位新歡都形影不離，還向記者大讚其外表夠瀟灑又後生，睇嚟呢位「老外」𠱁得思琦幾開心喎！<br>記者：黃婉冰<br>攝影：伍慶泉<br>Hair：BenLam@IlColpo（IFC）</p><p>12:00pm</p><p>穿小背心的思琦在IFCSet頭，同新歡會合，睇嚟仲有下場！</p><p>01:00pm</p><p>緊隨其後，只見佢揸車甚為安全，一直以正常速度駛向赤柱。</p><p>01:30pm</p><p>入到赤柱酒吧街，思琦撇下新歡，步入便利店購物。</p><p>02:40pm</p><p>去完便利店，急急腳踩油同新歡Happy。</p><p>02:45pm</p><p>下午神秘偷歡，同瑞典型男Saab蒲吧！</p><p>03:05pm</p><p>瞞住舊愛Echo仔，同老外去海邊釣魚。</p><p>體貼過舊愛</p><p>趁思琦去釣魚，趁機走到其新歡旁邊索料兼影沙龍，睇嚟呢位瑞典籍新歡唔只外形高大威猛，而且都幾有內涵，難怪思琦帶埋佢出嚟示眾！</p><p>趁思琦出席公開場合時，立刻追問她和新歡偷歡一事。<br> 記：新歡點呀？<br> 琦：前幾日朋友借咗架新車畀我試，今日得閒咪試吓囉，自己仲係用緊架Echo。<br> 記：覺得架車點？<br> 琦：揸完之後，覺得都唔錯，泊車、掉頭睇位同我架Echo一樣咁易，隻腳輕輕一踩畀油，就好快咁加速，雖然車身較長，入彎都好準同順暢，2,000c.c.加埋Turbo，好夠用啦。內櫳設備都幾齊，我鍾意有個天窗，冷氣風口可以360度調校，個Truck夠大，可以放好多嘢，最好係有埋塊遮簾遮住雜物。整體嚟講，成架車都唔錯，我會畀佢8分（10分滿分）。<br> 記：你覺得佢外表點？<br> 琦：以前啲旅行車好老土，呢架Smart好多，畀到人瀟灑嘅感覺，女仔同年輕人都啱揸。我揀車以實際為主，唔會追求好快嘅速度，最緊要係安全感，所以我一定要鋼水好、「樓底」夠高、易睇位、舒服闊落，零件夠平。我唔使揸好貴嘅車，因為有太大心理壓力，驚揩花又驚撞。同佢（9-3SportWagon）係種享受，所以我唔鍾意跑車，我鍾意啲實用少少嘅車。</p><p>老外大起底</p><p>姓名：SAAB9-3SportWagon<br> 引擎：1,998c.c.直4DOHCTurbo<br> 馬力：1765hp/5,500rpm<br> 扭力：265Nm/2,500rpm<br> 傳動：5前速半自動波<br> 車輛提供：合朗汽車（28383371）<br> 車價：$318,000</p></body></html>