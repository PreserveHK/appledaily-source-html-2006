<html><header><meta charset="utf-8"><title>蘭西情報課：地產代理拔尖專搵初哥</title></header><body><h1>蘭西情報課：地產代理拔尖專搵初哥</h1><p>出名職級名銜多嘅地產代理，咁多年嚟，都冇出現明顯架構臃腫，可能同員工流失有關，尤其當最高層離職，往往牽動中層跳槽，對於隨時要總動員，打新盤嘅代理，影響都好大。美聯打算整個「管理優才拔尖計劃」，請班全新嘅人，由基礎教起，培養歸屬感，希望佢哋成為管理層。<br> 美聯葉潔儀話，佢哋過去幾年都係以加薪挽留員工，但係仍然面對愈嚟愈嚴重嘅員工流失問題，好似後勤員工，5年資歷以上嘅，由過往幾年佔30%，變成今年嘅28%，為咗未雨綢繆，係時候諗計，培育新嘅管理梯隊。</p><p>請人計劃9月2號舉行，估計有最多300人參加，打算第一輪挑選最少一成，即最多30人，作第二輪面試，最後揀至少5個，作為期兩年嘅集中培訓。學歷要求最低都要大學畢業，反而工作經驗一定要少於3年，初出茅廬嘅小夥子，一張白紙咁，擁有無限可能性，更加容易調校。<br> 電郵地址：nancy@appledaily.com</p></body></html>