<html><header><meta charset="utf-8"><title>3G攻略：索愛3色鏡搶先睇</title></header><body><h1>3G攻略：索愛3色鏡搶先睇</h1><p>10月就係SONY同Ericsson合併5周年，據聞將有一系列新作推出賀吓佢，不過消息未肯定之前，已率先公布第3季推出嘅3色鏡Z610i！主要賣點係面殼採拋光設計，簡直「令」到成塊鏡咁，顏色仲有紅、藍及黑，Sharp到爆！難得係支援WCDMA，旅行人士走到日韓等地漫遊，搭埋視像鏡頭仔傾VideoCalls就更啱使！拍攝規格有200萬像素相機，支援M2記憶卡，並可接駁A2DP格式嘅藍芽耳機。</p><p>規格：WCDMA/GSM三頻、26萬色芒、200萬像素相機、M2卡、藍芽立體聲<br> 查詢：SonyEricsson（82038863）</p><p>摩記風褸啱聽啱講</p><p>早前繼藍芽電單車頭盔之後，摩記近日又搞咗件風褸！講得詳細啲，其實佢係一件着得上身嘅手機時裝，屬於Audex系列最新產品，正式推出時間要等到07年。手機分唇特設於衫袖上面，想打電話隨時都得；另外仲配備滑雪專用頭盔，入面裝有藍芽立體聲耳機，方便聽歌，但係款式單調咗少少。</p><p>$15攞最快投注消息</p><p>網絡商提供嘅足球資訊已經多到爆棚，為揀選最適用嗰幾項，3香港特意推出加強版「足球天地」，針對個別人士，將資訊類、投注類等分成唔同套餐，畀用家揀選，其中最受歡迎嘅即時賽果套餐，$15便可睇盡即時比數、入球人員、換人、紅黃牌及球隊陣容，憑最快消息投注，咁先至醒目！查詢：3香港（31628888）</p><p>記者：陳國輝</p></body></html>