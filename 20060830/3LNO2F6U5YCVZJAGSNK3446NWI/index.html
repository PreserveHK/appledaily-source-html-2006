<html><header><meta charset="utf-8"><title>中環在線：中行高層紅光滿面</title></header><body><h1>中環在線：中行高層紅光滿面</h1><p>簡稱「中行」嘅「中國銀行」，同簡稱「中銀」嘅「中銀香港」兩母子，噚日先後公布中期業績，為咗顯示兩間銀行嘅高度獨立性，阿仔中銀喺自己屋企（即中銀總部）招呼傳媒；至於阿媽中行，就租咗麗嘉個場，派發上市後第一份成績表。雖則阿仔班高層無去阿媽個場，但公關部兩大阿姐就有過場幫手打點。<br> 中行兩母子業績都好過預期，尤其係阿仔，所以和廣北好鬼風騷，佢話收購對象可遇不可求，自己會碌大對眼去搵；真係搵唔到嘅話，大不了咪自己出錢開拓業務。</p><p>分析員都讚</p><p>至於有百萬小股民支持嘅中行，一眾高層都紅光滿面，當中最開心嘅就一定係朱民同王永利，事關中行宣布兩位行長助理齊齊升做副行長，家吓只係等緊有關部門審批，之後就會正式上位。<br> 個會最多嘢講嘅，首推信心爆棚嘅副董事長兼行長李禮輝，身為董事長嘅肖鋼雖則只係負責幾分鐘簡介，但全程都好寬容，仲周不時笑笑口點頭，又周不時用眼神同身體語言指令其他人答問題，心情不知幾靚。<br> 唔少人都將交行及建行，同中行相比較；華華唔講業績，齋係睇班高層喺業績會嘅表現，中行真係贏成條街。先講簡介同業績發布，中行係三間行之中，唯一全程用普通話；以英文流利程度來講，肖鋼朱民和廣北，都可以話係好好，但佢哋冇為咗強顯國際化而扮嘢。<br> 李華華<br> LiWaWa@AppleDaily.com</p></body></html>