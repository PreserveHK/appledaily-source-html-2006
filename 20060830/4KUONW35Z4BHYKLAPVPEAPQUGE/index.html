<html><header><meta charset="utf-8"><title>美女櫥房：breadnbutter搵鬼幫拖　媽媽衣櫥</title></header><body><h1>美女櫥房：breadnbutter搵鬼幫拖　媽媽衣櫥</h1><p>本地品牌找外援以助聲勢實在無可厚非。＋－×÷季季請今宿麻美請到變設計總監；izzue愛用日本紅模今季更搵上惡女栗山千明；breadnbutter現在才發力，唔搞東洋化偏向歐洲幫，今季找來倫敦成名攝影師BenjaminKaufmann操刀攝秋冬造型照，老外加鬼模班底，出來效果立即High晒。有心唔怕遲，怕只怕太過鬼聲鬼氣，唔知本地崇「東」洋多過「西」洋的𡃁妹OL們受唔受唧。<br><br>記者：吳小明　攝影：何家亮<br>Model：Bambi@StarzPeople<br>MakeUp&amp;Hair：EllyWong</p><p>Mama'sWardrobe</p><p>bnb今季概念以媽媽的衣櫥為號召，全面回歸六、七十年代糖衣甜美感覺，「妹味」濃郁，實情十分討好。大量泡泡形可愛線條供應，顏色偏向復古懷舊，是相當稱職的冬衣系列。</p><p>搵老外做班底
</p><p>bnb今季找來的倫敦攝影師BenjaminKaufmann，乃時裝大書常客，常幫《Vogue》、《Gloss》等影相。操刀做Styling的JillWanless亦是老外，多在《Elle》、《MarieClaire》等書粉墨登場，連隨模特兒也是倫敦ICM的鬼模，若果唔講，還以為是外國牌子Catalogue㖭！bnb此舉，的確有助提升牌子檔次之感。
</p><p>BenjaminKaufmann為各大時裝書及商號拍攝的Styling照片。</p><p>懷舊淑女
</p><p>話到明Backto60's，正經八百的淑女模樣當然是主打。襯衫加傘裙是基本動作，淑女一定要有條腰才似樣，記住加條腰帶就唔會貌合神離。</p><p>白色蘋果珠片圖案Tee$399、米色喱士花邊傘裙$999、紅色漆皮高跟鞋$599（allB）、藍色圓點褸裙連紅色腰帶$580（CH）、黑色真皮長手套（記者提供）</p><p>Plus！<br>清簡Girlish&#13;</p><p>化繁為簡亦容易，搵條腰鏈來強調腰線，又得咗。<br> 灰色圓領綴蝴蝶結衞衣$399、米色紗裙$499（bothB）、金色波波頸鏈/腰鏈兩用$168（CC）&#13;</p><p>可愛娃娃
</p><p>圓領及泡泡等無稜角圓潤的裝飾元素已輕易有可愛感覺，加入波襪等風馬牛不相及的配件相襯，增添趣味及變化，更可觀。</p><p>淺黃圓領上衣$399、墨綠吊帶泡泡裙$599、紅色漆皮高跟鞋$599（allB）、紅色混金線短身針織外套$298（Z）、紅白波波頸鏈$350（CH）、黃色波襪（記者提供）</p><p>Plus！<br>爽朗男兒</p><p>唔做娃娃，Cardigan加三個骨直腳褲，書卷味CollegeBoy馬上變到。<br> 白色背心$349、啞紫色三個骨褲$399（bothB）、墨綠色針織外套$690（CH）&#13;</p><p>婆仔少女
</p><p>做婆仔一定要有七分袖外套，配合傘裙絲襪厚底鞋，成個TotalLook出晒嚟。</p><p>黑色絲絨吊帶背心$499、白色雪紡傘裙$599、墨綠色泡泡袖外套$699、墨綠色T-Strap高跟鞋$599（allB）、黑色圓形心口針$98、白色長頸鏈（當腰鏈）$208（bothCC）、紫色實色絲襪$39（女人街襪檔）</p><p>Plus！<br>A-Go-GoGirl</p><p>牛仔布傘裙本身已有舞裙感覺，加入珠仔珠片細節上衣，昔日哥哥年代跳舞女郎即刻躍然紙上。<br> 黑色綴金色珠仔背心$399、牛仔布傘裙$699（bothB）、黑白虎紋ArmWarmers（記者提供）&#13;</p><p>Shoplist：</p><p>（B）breadnbutter（21112760）<br> 銅鑼灣時代廣場514號舖<br> （CC）C&amp;C（23919126）<br> 銅鑼灣東角LaForet244號舖<br> （CH）Chatelaine（28948498）<br> 銅鑼灣東角LaForet266號舖<br> （Z）Zeemo（28821865）<br> 銅鑼灣東角LaForet271號舖<br> <br> <br> &#13;</p></body></html>