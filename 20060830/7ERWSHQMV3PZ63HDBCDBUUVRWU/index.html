<html><header><meta charset="utf-8"><title>傅成玉去錯記招</title></header><body><h1>傅成玉去錯記招</h1><p>國壽同中海油兩大公司，噚日齊齊喺港格開記招公布業績，前者四點三開波，後者就遲一粒鐘，兩個場地只係十幾步之差，傳媒唔使趕餐死，行幾步就可以做埋另一單，點知呢個咁體貼嘅安排，差啲搞出一個美麗的誤會。<br> 話說當國壽開記招之時，中海油招呼班分析員，可能兩個場地太似，搞到其中一個中海油嘅高層入錯房，好彩佢冇上台就座，否則華華一定以為又有央企高層變動。至於入錯房個位高層係邊個？就係中海油董事長傅成玉囉！<br> 傅成玉戴住眼鏡都矇查查，國壽嗰邊有人烏眉瞌睡都冇入錯房啦。話說朱鎔基位公子朱雲來亦有去國壽嘅業績記招，本來華華都冇留意，但朱公子聽到瞌着咗，俾攝影記者影咗相。朱公子並非國壽中人，但就華華所知，佢為中國國際金融嘅代表，曾幫國壽搞上市，今次嚟應該都係捧吓場啫。</p></body></html>