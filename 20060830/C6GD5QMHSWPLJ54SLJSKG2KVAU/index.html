<html><header><meta charset="utf-8"><title>案內人隨筆：甘泉不可能是廉價航空</title></header><body><h1>案內人隨筆：甘泉不可能是廉價航空</h1><p>甘泉航空打着廉價航空公司旗號，「劈價」$1000單程機票在10月直飛倫敦，可惜，思哲認為甘泉的經營方式根本不是廉航，只是打着廉航博宣傳。<br> 多數人以為廉航機票價錢平，離不開靠用平價航機、機上欠奉餐飲、降落二線機場慳泊位費等。沒錯，這些都是因素之一，不過關鍵不止於此。<br> 航空業經營主要考慮三大因素：1.燃油成本；2.人工；3.飛機折舊。首先，燃油隨全球油價上落，航空公司沒多大水位可走；人工方面，機師是專業人士，薪酬待遇全世界差無幾，空中服務員在刪去一些多餘「要求」後（如年輕貌美及必須穿制服等），人工成本可能會減省，但總體空間有限。剛才兩種嚴格控制開支只能做到慳錢，卻不會為公司賺取更多收入。要增加收入，反而需從飛機折舊物盡其用入手，由航班投入服務計起，每一日都會折舊（飛唔飛都係咁話），所以飛機停留空中時間愈耐，即代表愈賺錢。<br> 廉價航空要鬥贏傳統航空公司，隨了cutcost外，一定要從班次入手，飛得愈密，收入愈多。舉個例，傳統航空公司（如國泰）多數飛國際線，航機降落一個地方後，計埋落客、檢查、入油及上客等地面後勤時間，多數要花上兩小時才可以飛返原地，少數航機更可能要花上更多時間，傳統航空為追求航班準時無誤（爭取顧客信任），寧可統一預鬆航班的地面後勤時間，「飛多幾班機」的條件變相受限制。亦因為咁，傳統航空公司的航線版圖多數呈煙花狀（由總部基地一路散開去，如圖一的國泰航線）。</p><p>相反，廉價航空的機動性則較大，舉個例（見圖二的愛爾蘭廉價航空Ryanair航線），廉航由總部基地飛抵目的地A的航班在落客、檢查、入油及上客後（當兩小時計），就算因事未能在兩小時後起飛往E，也可即時調動剛由B、C或D飛抵A的機師和航班補上，總之確保有航班可如常由A飛往E。如是此，廉價航空的機師由於每次都不用飛返原地，便要隨時stand-by飛往其他不同城市（正好解釋廉航的航線版圖為何呈蜘蛛網狀，見圖二），因此他們要統一適應駕駛同一款飛機，而廉航的機隊亦多數會是同一款型號的平價機（普遍如造價約4億港紙的波音737）。思哲畀啲簡單數字大家比較，就可以睇到廉航同傳統航空嘅分別。Ryanair成隊機嘅總載客量係20,223；國泰航機隊嘅總載客量則是26,860；不過Ryanair過去12個月嘅總載客量達3,688萬人次，國泰05年總載客量則只係得1,544萬人次，Ryanair航機使用效率係國泰嘅三倍幾。<br> 甘泉航空飛長途，時間肯定冇得靠密食；旗下航機竟然係真正廉航一定不會用嘅747（造價高達20億港紙）；旗下得兩架飛機又飛長途，航線版圖只會呈煙花狀（如傳統航空公司般）；甘泉將所有經營廉航嘅基本條件全部違反晒，又怎可能是真正的廉價航空？</p><p>GoogleMyspace結盟打謝Yahoo!</p><p>本月28號，Google出新招「GoogleAppsforYourDomain」，以前開一間公司，首先要建立公司網站及電子郵件，成本係買伺服器、伺服器軟件及網頁寄存服務。以後，唔理邊個，只要有一個Domain（互聯網網址），其他由Google一手包辦晒，仲係唔使錢。<br> 於是，有人認為微軟、IBM及Oracle這些靠商業軟件搵食嘅公司，定必首當其衝。不過思哲認為未必，畢竟，他們嘅主要收入，來自大企業或政府機構。相反，Google這次目標，卻係中小型或個人公司。反而網頁寄存服務，很有可能變成夕陽工業，不過Google此招一出，卻反證了以往一個非常錯嘅概念：「免費等如冇value。」例如免費電郵不及企業電郵、免費軟件不及商業軟件、博客比不上記者之類。<br> 再說，梅鐸去年用5.8億美元買下交友網站myspace.com，又係免費服務。現時，myspace全球流量排名第六，係Google.com.hk嘅14倍、同類型網站friendster.com嘅4倍多（資料來源：Alexa.com）。friendster當年嫌Google出手太低，拒絕4000萬美元的收購，今日喊都無謂。<br> 以上列舉的網站，其共同點在於：「免費服務，靠廣告搵錢。」咁myspace呢種服務型網站，會唔會有朝一日搶晒Google同Yahoo!嘅生意？未必，本月初，Google與myspace簽約，未來三年代理晒myspace嘅廣告，而Google嘅代價，就係支付myspace不少於9億美元嘅費用。平均一年3億美元，以現在myspace約一億會員（未計增長人數），一人每年幫Google賺3美元，真係有幾難？<br> 而Google這招「化敵為友」，代理埋myspace嘅廣告，一來可以增加廣告收入，二來進一步將MSN同Yahoo!在互聯網廣告市場邊緣化，還「對沖」了社群網站對Google的正面衝擊。MSN惟有與美國第二大社群facebook.com結盟，至於Yahoo!，更加無晒計，最近請咗一大班學者加盟，話要研究吓互聯網使用者行為，睇吓有咩新商機。唔知班學者有結論之後，互聯網廣告市場嘅份額，仲剩番幾多呢？<br> 尹思晢<br> insider@appledaily.com</p></body></html>