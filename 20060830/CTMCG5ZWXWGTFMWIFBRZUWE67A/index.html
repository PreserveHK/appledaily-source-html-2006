<html><header><meta charset="utf-8"><title>電腦街</title></header><body><h1>電腦街</h1><p>7600GT鬥低價<br><br>近排大家都將焦點放喺剛閉幕嘅電腦節，深水埗、旺角等腦場慣例靜到痹，店舖求存嘅話只有大出血一途！最明顯係Display卡，一向以真材實料見稱嘅GF7600GT，本來千零蚊賣得好哋哋，不過腦場價終於跌破一千，賣$999，呢個價位對上中下級顯示卡同樣有殺傷力，事關跌到幾百蚊，吸引到唔少猶豫升級嘅用家。</p><p>Athlon64X2缺貨</p><p>AMD粒Socket939Athon64X2（3800+）早前被買家搶購之下，加上無論行水兩路，都出現缺貨情況，令好多打算升級用家唔知點算好；一係升一級買4200+，不過價位就去到近千六，對一般用家似乎貴咗啲，一係繼續等，不過暫時都無聲氣會有新貨返，無打算轉用Intel就要畀啲耐性。</p><p>腦場都有電腦節</p><p>其實每次電腦節，無去「擺檔」嘅舖頭都會少咗生意，今個星期唔知係咪為咗應吓節，好多舖頭，包括有去或無去參加電腦節嘅，都用咗電腦節名義搞吓優惠畀用家。好似Centralfield就有買底板連CPU，減$30，仲講明話跟會展同步。其他舖頭亦有送禮品方式搶生意，最大得益梗係各位用家，不過筆者就諗，咁樣行高登、黃金都同電腦節差唔多，唔使去會展同人逼啦！</p><p>眼仔Notebook唔使五千</p><p>腦場嘅BTONotebook賣點一向都係夠平，而功能只可算齊全，唔見突出。估唔到呢部CF-WM54，就內置咗只會出現喺高檔Notebook嘅視像鏡頭，解像度都有130萬，規格OK而價錢仲好抵玩；14"芒，行CeleronM410（1.46GHz），配512MNDDR2同60GB硬碟，咁嘅Config，唔使五千就有交易，最啱預算唔多嘅用家。</p><p>記者：許福合</p><p>售賣點：Centralfield（23870272）<br> 地址：深水埗高登電腦商場1樓10-16a號舖</p></body></html>