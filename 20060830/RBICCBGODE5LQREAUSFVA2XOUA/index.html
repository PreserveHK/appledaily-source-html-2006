<html><header><meta charset="utf-8"><title>金手指：暴利稅可令中海油跌25%？！</title></header><body><h1>金手指：暴利稅可令中海油跌25%？！</h1><p>相信大家都知道，呢個月來陸陸續續都有上市公司出上半年業績。咁8月尾，就係我哋特區上市石油公司公布業績嘅高峯期。上個禮拜就有中石油857，前日就係中石化386，噚日輪到中國海洋石油883公布業績。噚日孫柏文同大家講過，我對中石化嘅睇法。今日，我想同大家講我點睇中海油嘅前景。<br> 不過，講中海油之前，我想問點解做同一個行業嘅上市公司，都要一窩蜂同一時間出業績。點解唔可以分開出？我哋特區有三大間主要石油公司上市，如果一禮拜出一間業績，我就可以有平均用一個禮拜時間去分析一間上市公事嘅業績。唔似𠵱家咁，前日睇中石化，尋日就即刻要睇中海油。<br> 我懇求上市公司咁做嘅原因，係因為以前做分析員嘅時候，如果你睇嘅行業仲未到出業績期，工作就會比較他條，不過一到業績期，就可以同家人講聲「一兩個星期後再見」，跟着就要不眠不休幫啲公司計數。<br> 最搞笑嘅地方，就係每個行業都有自己不同嘅業績高峰期。所以好多時候，你會見到有啲分析員，因為佢睇嘅行業進入高峰期而辛苦工作，不過同時間見到有啲分析員，因為佢睇嘅行業未進入高峰期，而「行行企企」。</p><p>講番中海油，上半年業績保持強勁升幅。又再一次賺好多個億人民幣。不過，孫柏文覺得今次業績最矚目嘅係，「上游暴利稅」對中海油盈利變化嘅影響。亦因有呢個暴利稅，我覺得好彩中海油冇被市場看為一間高速增長嘅花旗國科技公司。大家可能會問：「點解咁講？」<br> 理由其實都好簡單，大家都知道好多花旗國科技公司都「好貴」。「好貴」嘅意思係一間公司如果每股盈利有1蚊，股價可能有50蚊。即係股票術語話嘅「市盈率」有50倍。呢啲科技公司咁貴嘅原因，係投資者覺得佢哋盈利可以高速增長，今年賺1蚊，出年就會賺2蚊，後年就會賺4蚊，如此類推。好多時候，花旗國一個投資者究竟可以接受幾高「市盈率」，就取決於該公司多年以來嘅盈利增長，多數都會睇番對上四、五年。如果公司每年盈利增長有30%，市場普遍認為可以接受30倍市盈率，有1對1比例。<br> 呢個現象可以解釋，點解花旗國科技公司出盈利報告嘅時候，只係比市場預測嘅盈利少咗小小，就會帶來股價大幅下瀉。原因係如果一路以來，公司都可以交出50%盈利增長，公司股價就有50倍市盈率。不過有一年公司淨係交出35%盈利增長時，市盈率就可能淨番35倍，即係股價可能跌30%。<br> 大家可能會問：「咁對中海油又會點？」如果大家睇吓中海油要交嘅20億暴利稅，如果唔需要交，將暴利稅變番做盈利嘅話，中海油就大約賺咗180億。即係話由02年上半年至今，盈利每年有大約50%嘅增長。不過因為有暴利稅，06年上半年中海油盈利得番38%增長。如果中海油市盈率係50倍，而因暴利稅出現，中海油市盈率被推到38倍，股價即跌25%。都話過，好彩中海油市盈率得8.5倍！<br> 最後，大家要謹記睇祖國石油股生產數據時，千祈、千祈唔好睇「油當產量」。「油當產量」係將原油同氣體天然氣嘅產量加起來，不過因為天然氣冇錢賺，所以就算再多生產都冇用。如果大家睇生產數據去預測盈利增幅，就要淨係睇「原油產量」就夠！<br> 孫柏文</p></body></html>