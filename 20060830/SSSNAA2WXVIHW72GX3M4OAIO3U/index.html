<html><header><meta charset="utf-8"><title>村屋交投減又關世盃事</title></header><body><h1>村屋交投減又關世盃事</h1><p>四年一度嘅世界盃雖然已經過去，但佢嘅威力就開始喺啲數據中反映出嚟。利嘉閣地產研究部主管周滿傑話，7月份全港僅錄得168宗新界村屋二手買賣登記（反映6月份實際市況），總值2.28億，量值分別較6月份急挫18%及17%外，仲係連續第二個月下跌㖭。<br> 喺8個分區當中，北區村屋交投跌幅最大，登記量由6月嘅18宗，銳減至7月份嘅5宗，唔見咗七成二。連向來好旺市嘅大埔、西貢同沙田區，買賣登記量都冇咗21至41巴仙。反而元朗區就錄得48宗登記，總值近5000萬，量值同時逆市增加30%。<br> 周滿傑話，市場仍然有村屋摸貨登記，上個月共有3宗，其中西貢蠔涌一個中層，炒家喺6月底用145萬摸入，揸咗一個月以160萬摸出，賺咗15萬，升值近一成。</p></body></html>