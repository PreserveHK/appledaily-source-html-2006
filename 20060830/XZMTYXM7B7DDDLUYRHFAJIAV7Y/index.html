<html><header><meta charset="utf-8"><title>一味窩輪：4751大生大死冇得牛皮</title></header><body><h1>一味窩輪：4751大生大死冇得牛皮</h1><p>外圍掂檔，港股彈番上去，由兩隻重磅股滙控（005）與中移動（941）掛帥，帶動恒指升100點，佔恒指是日升幅160點嘅6成幾。期指今日結算，重磅股可能成為挾淡倉工具。<br> 和黃C輪4751：和黃（013）最多升過0.50元，埋單升0.25元。熱門C輪4751，早段見過14.5仙，升過16%，埋單12.2仙，反跌2%，想朝種樹晚𠝹板嘅炒友，變成朝種樹晚撞板。但隻輪跌到新低，又有投機博吓嘅價值，博和黃由4日前高位散咗4.05元之後有技術反彈，博大超人增持。<br> 4751喺10月初夠鐘，溢價1.8%，槓桿率57.9倍（有效27.5倍），引伸波幅15.5%。世事冇嘢係絕對冇風險嘅，未來1個月，正股如果唔郁或下跌，隻輪（行使價70.68元，市價70.60元）可以用嚟墊煲底。但正股如果見番上周派成績表前嘅74.65元，則隻輪值39.7仙，成隻和味龍。隻輪係大生大死嗰種貨色，唔會牛皮。</p><p>中行C輪9430：中銀（2388）派半年成績表，股價由15.98元彈上16.14元，升幅1%，好多中銀C輪，也文也武。短炒中銀C輪，吼3641，貪佢有少少低水，低水係反映正股派息。又可以諗吓買中行C輪，博中行（3988）跟個仔中銀爬番上去。揀C輪，向9430埋手，隻輪明年3月屆滿，輪價22.9仙，溢價6.5%，槓桿率14.7倍（有效8.8倍），引伸波幅18.9%。<br> 章盛</p></body></html>