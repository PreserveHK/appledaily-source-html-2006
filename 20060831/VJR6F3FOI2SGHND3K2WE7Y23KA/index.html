<html><header><meta charset="utf-8"><title>影音試團：Canon400D　下周見街
</title></header><body><h1>影音試團：Canon400D　下周見街
</h1><p>睇見對手最近狂出新機，追住350D來打，Canon亦都加快出機步伐，立即喺日本拎部剛剛先喺網上出現嘅400D到港，雖然呢部機操作正常，不過Canon仍然未能讓傳媒插張CF卡試影，可見仍然係Sample機，連價位都未定，相信會係350D之上少少，最近有打算買DSLR用家，記得等到9月8日到ShowRoom親身試試。<br><br>記者：許福合　攝影：陳偉強&#13;</p><p>千萬像素CMOS
</p><p>350D推出已有一段時間，當時推出800萬像素已經係頂級之選，不過最近幾部新機好似NikonD80同SONYα100，都係使用過千萬像素CCD，400D既然以佢哋做對手，當然唔執輸，新機400D當然係達千萬像素級別，唔同嘅係Canon沿用番CMOS系統，相片成像可達3,904×2,598，感光度可於ISO100-1600之間選擇。與350D相比，除像素提升外，對焦點亦由7點提升至9點，可連拍27張FineJPEG，效率提升不少。鏡頭跟350D一樣，同樣使用1.6倍計算，而400D套裝就會跟支EF-S18-55mm鏡頭，稍遜於NikonD80嗰支鏡。
</p><p>自動除塵系統
</p><p>論機身大小，可以話同350D差唔多，初次拎上手，仲以為係拎部大炮Prosumer級DC，收納方便之餘，即使女仔用亦唔覺大部。背面LCD亦升級至2.5吋，與新一代DSLR睇齊，而且更可以7級光度來調校。而每次開機同關機，都會見到出現特別標誌，代表400D正在清潔，400D係首部內置自動除塵系統DSLR，可使用超聲波震落濾鏡上嘅灰塵，省卻唔少保養上麻煩，而過程大約只需半秒左右，基本上唔會影響到用家拍攝，即使需要第一時間對焦拍攝，400D亦會自動暫停該次清潔，以拍攝為先，唔會阻頭阻勢。
</p><p>PROFILE
</p><p>感光元件：1,010萬像素<br> 快門範圍：30至1/4,000秒<br> 記憶體：CF<br> 屏幕：2.5"<br> 電源：專用鋰電池<br> 體積：126.5×94.2×65mm<br> 重量：510gv<br> 查詢：Canon（21702888）&#13;</p></body></html>