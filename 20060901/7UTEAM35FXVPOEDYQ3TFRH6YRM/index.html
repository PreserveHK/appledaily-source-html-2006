<html><header><meta charset="utf-8"><title>先達密探
</title></header><body><h1>先達密探
</h1><p>老翻米奇入侵機場<br><br>廸士尼卡通人物嘅號召力有幾強勁，相信冇人感受唔到！近日途經先達，更發現一款厚度只有7.7mm嘅激薄米奇老鼠手機；iPod咁嘅款，再搭多個200萬像素相機，雪白色外殼簡直殺死人！但睇真啲，原來呢部機並非堅貨，實情乃源自國產老翻之手，機面仲印咗個SAMSUNGFunClub咁嘅Logo，真係俾佢激死！&#13;</p><p>售賣點：樂進（23806669）
</p><p>台軍曹特別版殺到嚟</p><p>提到卡通手機，出得最多、最密嘅一定要講台灣GIGABTYE。前幾日電腦節先擺咗個攤位，Show盡香港都買唔到嘅Barbie、叮噹及軍曹等特別版，點知水貨佬咁快即入咗隻KERORO手機，全身綠色加埋電池蓋印晒軍曹公仔，好忠於原著；不過與SNOOPY、Barbie等屬同一款型號，功能叫不過不失。
</p><p>售賣點：榮超（23804038）
</p><p>818Pro插水三百</p><p>靜咗一段時間嘅PDAPhone，依然未見有相當搶眼嘅新貨跑出，但據Sales講，近期值得一提，算係款式比較舊嘅Dopod818Pro，皆因由上星期嘅$3,980冧至$3,680，足足插水三百蚊咁多！佢屬於首批內置Wi-Fi功能嘅PDAPhone，唔使另外插卡即可上網，𠵱家唔使四千就玩到，算係幾抵玩！
</p><p>售賣點：樂進（23806669）</p><p>耳機玩埋WOW靚聲</p><p>好似Handsfree、藍芽耳機等配件，不嬲都唔列入手機場主流產品，不過今次呢款港產HMC100真係唔提唔得！皆因佢除咗有立體聲之外，最特別係內置咗SRS嘅WOW處理器，玩齊SRS3D、Focus以及TruBass等技術，將環繞立體聲和低音效果玩得更盡，兼配內置FM天線，聽埋收音機都得！
</p><p>售賣點：榮超（23804038）</p><p>記者、攝影：尹謹基
</p></body></html>