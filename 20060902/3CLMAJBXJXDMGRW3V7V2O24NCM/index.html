<html><header><meta charset="utf-8"><title>影音試團：大學生嚴選　開學最想換手機</title></header><body><h1>影音試團：大學生嚴選　開學最想換手機</h1><p>一心諗住睇睇大學生買咩IT產品開學，點知街訪50人，結果出乎意料，反而係想換潮款手機同DC。佢哋仲死撐，返學都要呢兩樣嘢咁話。好！大家睇睇佢哋點抗辯。<br><br>記者︰陸俊雄　攝影︰陳陶鈞<br>ImageModal︰Lo、Becky&#13;</p><p>Yan話︰</p><p>「Lunch後好易飯氣攻心，用手機聽住快歌溫書，人會醒啲。」</p><p>Tammy話︰</p><p>「返學同同學影吓相，上堂悶可以聽吓歌，咁先係享受大學生活嘛！」
</p><p>推介：SEK800i
</p><p>近期手機好選擇梗係SE部K800i，除咗有齊晒手機實用好玩功能外，最重要係有超強相機功能，影相做功課一流。</p><p>頭號開學至愛：換手機</p><p>「最想換部K800i。」5成受訪大學生都咁諗。正當筆者心諗︰「返學顧住影相、聽歌點得㗎！」佢哋又好有「上進心」咁補充，其實手機一樣可以對學習有幫助。</p><p>眼瞓包醒</p><p>喺圖書館溫書，有時真係悶到想瞓，呢個時候搵首快歌聽吓，包你醒晒。原來返學聽歌，都一樣可以出師有名！</p><p>錄低重播</p><p>現時手機多數有得錄音，加上內置記憶體又可插卡，錄音方便。最記得有位受訪者話︰「啲教授係好叻，但唔識教書，隨時唔明佢哋講乜，唔錄低聽多幾次點得。」
</p><p>隨時影低
</p><p>有時睇書見到啲啱使內容，又懶得借成本書，影低啱嗰頁就最好不過。聽啲讀時裝嘅學生講︰「影書影Windowdisplay經常㗎喇！用手機影最方便。」
</p><p>溝通必備
</p><p>唔少學生話，上上吓堂都發幾次SMS，我手寫我心嘛！咁筆者讀書時都試過，自己坐最前，俾坐最後嘅同學SMS問放學去邊，扮晒含蓄，連開口答都慳番。</p><p>NDS玩埋Chat</p><p>近期興玩NDS互Chat，用佢嘅Pictochat功能，即寫即畫，10米範圍都可同對方互通消息，NDS都唔係齋係用嚟打機嘅！另外，NDS出咗張繙譯卡，日英、英日、漢日等生字繙譯都得，手寫即譯，好實用！</p><p>推介：PanasonicFX07
</p><p>要買DC，近期Panasonic部FX07確係唔錯，防手震、28mm夠晒Wide、反應又快，最啱喺校園室內影相。特別係新生，用新機同新同學影相聯誼，學習打好人際關係，助你大學生活成功一大步。
</p><p>二號開學至愛︰數碼相機</p><p>除咗手機，3成受訪者話第二會揀買數碼相機。讀新聞、設計嘅就話︰「我真係做功課需要。」得喇！要買梗係理由多多。</p><p>Amy話︰</p><p>「我幾鍾意新出嗰部FX07，有時做功課要出街影相，買佢都好。」
</p><p>盧小姐話︰</p><p>「字典機我都想買，不過有錢會換部DC先，拎新機返學同新同學影相都好。」
</p><p>影相忌誇</p><p>有女同學話︰「唔好諗住識影相就大晒。」筆者當年見過唔少男同學鍾意拎部單鏡機同女同學影相，結果當然係嚇走晒人。原因好簡單，好多人總覺咁影太誇張，自然產生抗拒。想留美好回憶，其實用部DC都得，最重要係過程影得開心自然啫。</p><p>推介：MioP350
</p><p>好似MioP350咁，2千幾蚊幾啱學生買，基本功能齊晒連GPS都有埋。如果想打機，自己入新遊戲又得，不過唔好打到上堂唔聽書呀！
</p><p>三號開學至愛︰PDA</p><p>雖然街訪結果，學生新學年想換手機同DC多，不過都有2成人話想買部PDA，記低筆記、睇功課文件，確有實際需要。</p><p>Ellen話︰</p><p>「我好多嘢想買，NDS喇，不過上堂PDA有用啲，落堂就玩NDS機會多。」
</p><p>K哥哥話︰</p><p>「當然想買部PDA，不過冇錢，有冇平嘢好介紹。」
</p><p>PDA開學軟件
</p><p>PDA功能大同小異，平玩貴玩真係好睇你銀彈幾多，反而想建議啲有用軟件畀大家。</p><p>《Mapking》唔怕迷路/$288（PPC香港地圖繁體版）</p><p>一個好出名嘅地圖軟件，唔只有香港地圖、深圳、上海等都有，配合GPS系統，你就唔怕做迷途羔羊。<br> 網址︰ http://www2.mapking.com/b5/ </p><p>《ScientificCalculator》/約$133（$16.95美元）</p><p>一個非常實用嘅計數軟件，大量方程式提供，可計代數、微積分等，讀工程嘅同學一定啱用。<br> 網址︰ http://www.pocketgear.com &#13;</p><p>《炸彈人》/免費軟件</p><p>溫書耐咗，有時打機輕鬆吓都需要，建議隻《炸彈人》畀大家，貪個遊戲玩法搞笑又刺激，男女都啱玩。<br> 網址︰ http://en.softonic.com/ie/20749/ </p><p>查詢：<br> （a）T-One（26289090）<br> （b）DreamStore（25753285）<br> （c）信興（27333888）<br> （d）Vision（31642288）</p></body></html>