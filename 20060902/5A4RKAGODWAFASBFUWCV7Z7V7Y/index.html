<html><header><meta charset="utf-8"><title>　　當國王遇上白老鼠 - 李八方</title></header><body><h1>　　當國王遇上白老鼠 - 李八方</h1><p>開學日，阿瑟王李國章趁機出巡，去秀茂坪道教聯合會青松中學扮親民。首批09年高中三年制嘅學生今年入讀中一，該校安排咗幾名中一生同阿瑟王真情對話，大談通識教育好處之後，李國章興起，問身邊嘅中一生江文韜，「會唔會覺得自己係新學制嘅白老鼠呀？」<br> 點知小朋友童言無忌，答話「我覺得自己唔多唔少都會係囉」，阿瑟王再追問一次「真係？」得到答案都係「有少少係」。李國章俾呢隻小小白老鼠搞到好尷尬，惟有嘻嘻笑打圓場。事後佢仲補番句，證明學校冇做媒。<br> 講到高中轉制，李國章話雖然學生持續減少，但局方保證唔會有好老師因高中轉制而被炒，即係警告張文光唔好再恐嚇啲老師會掉飯碗。局長嘅保證，信唔信得過？</p></body></html>