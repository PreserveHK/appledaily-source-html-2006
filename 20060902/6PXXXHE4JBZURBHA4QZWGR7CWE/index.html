<html><header><meta charset="utf-8"><title>玩　火 - 陳也</title></header><body><h1>玩　火 - 陳也</h1><p>娛樂圈上下共憤，《壹本便利》點收科去平息怒火好？可能會出此計策：<br>一、老總將自己的更衣照刊登在封面上，要害位置甚至不打格仔，算是以牙還牙，自作自受。但熄火誠意略嫌不足，效果麻麻，只得一粒星。<br>二、全體員工聲淚俱下道歉的同時，找來一批二打六時不時露肉凸點走光博見報的女藝人力撐，主持公道說：「換衫又唔係唔見得人，使乜喊苦喊忽。」熄火效果應該冇星，撩起第二個火頭的目標卻即刻到位，女藝人出火與撥火有功，成功轉移視線。</p><p>三、懇求原諒，答應未來一連四季都會刊登由女藝人提供的宣傳靚相做封面，鱔到出面也肯。雖然這樣識做，對方未必領情，降火效果得半粒星。<br> 四、老羞成怒，模仿城中惡霸，搵鴨舌帽爛仔幫出馬，將「反壹派」扑到似翻版何俊仁。跟住又扮好人，籌錢替受害者整型，除了加高鼻樑，還簽賬削埋腮骨拉埋臉皮搞到下巴尖尖靚過鬼火。這個前半截抄黑社會的下火策略是兵行險着，效果可以很極端，難以畀星評分。<br> 五、面向娛樂界的千夫所指，企硬不退讓之餘，即刻出過另一輯偷拍照。這次的主角是葉劉碩士，刻意辣着惹火之人，老總擺明無意停火，心口加碼掛兩個勇字，向全港道德男女憤下開片挑戰書，死而無悔。</p></body></html>