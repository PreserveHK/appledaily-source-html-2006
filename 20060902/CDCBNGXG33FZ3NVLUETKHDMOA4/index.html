<html><header><meta charset="utf-8"><title>關你車事：大細哈利　一樣扭力驚人</title></header><body><h1>關你車事：大細哈利　一樣扭力驚人</h1><p>全新的哈利Sportster883LOW，<br>在引擎和制動上也作出了改良，<br>保存了哈利車的優良傳統。<br>記者：Marco<br>攝影：譚盈傑</p><p>初遇篇</p><p>「哈利引擎有傳統OHV的『卜卜』排氣聲，而且Sportster引擎上有883Logo，一望就知係獨有的V形設計，二千轉就有69Nm最大扭力輸出，畀油就走人，快過跑車。新車保留皮帶式傳動，純美式電單車。」</p><p>「咦，靚女喎，好，急煞型畀你睇先。雖然係單碟式，但有重型煞車感覺，比日本車反應更快，而且力度極大。」</p><p>「嗚……呯……呯……」<br> 勁呀，雄渾低沉引擎聲，隔兩條街都聽到。Sportster883Low雙出死氣喉近乎直出式，一聽就知道引擎嘅狀況。</p><p>「急煞唔怕『跪』，因為前避震係雙筒式，吸震力好，舒適度高。」</p><p>相識篇</p><p>「你好，你架係咩嘢車，咁似我架哈利Sportster883LOW？」<br> 「呢部GHAOBike係扮哈利款單車，哎，好似你嗰架喎，咁啱嘅？」<br> 「GHAOBike最似係車頭，嘩，大斜角前叉，仲有單碟式煞車。」</p><p>「部單車個尾轆用上電單車Size嘅車胎，齒輪比較細，起步好快，同你部Sportster一樣講扭力，有相當高嘅平穩性，仲可以好似你部哈利車咁，選擇不同配件。」</p><p>「車尾有個『腳雞』喎，不如你車我一轉，陣間再車你去遊車河。」<br> 「唔……好喇，我唔係咁隨便嘅女仔，不過見你正正經經，好。」</p><p>「吓，我咪好着數？不過我都想同你去遊車河。」</p><p>「不如同你部單車鍊番轉，我贏咗，請食飯。」</p><p>熱戀篇</p><p>「原來Sportster883Low都適合女仔，闊度只得660mm，座位高度亦啱啱好。」</p><p>「我又試吓揸先，嘩，唔難揸喎，轉向無我想像中咁重，仲好靈活。」</p><p>「我開車喇，你攬實喎，好快㗎。」</p><p>就係咁，我同佢就拍咗拖。我覺得佢最型係着埋哈利皮褸揸電單車，同劉德華一樣咁正。</p><p>「係咪開得快過頭，吹亂晒個頭髮，我幫你。」<br> 「唔係，Sportster883LOW好舒服呀，唔……」</p><p>HARLEY-DAVIDSONSportster883Low</p><p>引擎：EvolutionV2883c.c.OHV<br> 扭力：69Nm/4,200rpm<br> 傳動：五前速波箱<br> 車價：$85,500<br> 車輛提供：TechnoHarley-DavidsonofHongKong（28068444）</p><p>GHAOBike單車</p><p>車價：$1,990<br> 保用期：一年<br> 車輛提供：旺角單車專業公司（23809868）</p></body></html>