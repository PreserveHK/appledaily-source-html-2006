<html><header><meta charset="utf-8"><title>　　肥龍錫晒民主黨 - 李八方</title></header><body><h1>　　肥龍錫晒民主黨 - 李八方</h1><p>繼由日本嚟到香港嘅Keroro軍曹，忘記咗自己侵略地球嘅任務後，特區政府第二號人物許仕仁亦涉嫌忘記咗佢老闆煲呔曾嘅親疏有別聖訓，噚日大模廝樣咁闖入敵陣，出席民主黨舉辦嘅「都市固體廢物處理策略及技術研討會」，八方見到呢個場面，感慨萬千。<br> 自從煲呔做咗特首之後，唔好話煲呔自己，連肥龍都未曾公開出席過泛民嘅活動。事關孤獨推銷員擺到明唔妥泛民，仲親口講明親疏有別。政圈中人都知道，但凡泛民舉辦嘅大小活動，都咪使旨意會有特首同三司出現。點知肥龍今次喺一個平凡嘅上午，出席一個平凡嘅活動，就認真唔平凡。<br> 肥龍唔單止亮吓相，仲喺會議上發言大談廢物。佢話，處理都市固體廢物所遇到嘅挑戰，就係如何取得社會各界嘅共識同支持。哦，原來係咁！明晒，八方收到嘞。肥龍今次唔只話紆尊降貴，連演詞都語重心長，佢係暗示，處理泛民呢啲政府眼中咁頑固嘅廢物，係一項艱巨挑戰，必須社會各界嘅支持。</p><p>堅決疏遠公民黨</p><p>講笑講到呢度，講番真話，與其話肥龍呢次係破冰之旅，不如話係破壞之旅。根據八方隨口噏嘅分析，何俊仁在麥當勞被打之後，民望飆升，可見無論政府同親政府喉舌傳媒點樣抹黑，民主黨人仍然好受選民支持。咁樣就令到孤獨推銷員陷於兩難：又要疏遠泛民，又要顧住立法會嗰廿幾票。<br> 煲呔惟今之計，就係搵肥龍出馬，擺平民主黨呢壇溫和反對派，破壞泛民嘅團結一致。知情人士話，隨着9月來臨，煲呔嘅親疏有別策略開始作出微調，就係繼續堅決疏遠公民黨，但係就要團結有啲偈傾嘅民主黨。話晒煲呔都要好好睇睇咁連任，肥龍家陣首要任務就係盡量幫老闆拉票。<br> 睇落呢，肥龍笑起上嚟鬼咁卡通，又有幾分似Keroro。肥龍今次咁畀面，唔知民主黨人會唔會開心到幾晚瞓唔着？最近有單新聞講，軍曹印章搞到個細路病咗，患上「正鐵血紅蛋白血症」，口唇變藍。究竟天生多計嘅肥龍有冇軍曹印章咁巴閉，係咁意印一印民主黨，就搞到佢哋由綠變藍？泛民又會唔會患上「政治正鐵血紅蛋白血症」，爆發缺氧危機？</p></body></html>