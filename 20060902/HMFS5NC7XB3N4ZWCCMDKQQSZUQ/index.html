<html><header><meta charset="utf-8"><title>　　金刀梁叫煲呔重視長者 - 李八方</title></header><body><h1>　　金刀梁叫煲呔重視長者 - 李八方</h1><p>唔好以為香港嘅老人家冇用，噚日安老事務委員會主席梁智鴻，向籌劃施政報告嘅煲呔痛陳利害，話只有一成體弱老人家需要長期照顧，超過八成嘅60至70歲嘅老人家行得走得，可以將生命力同經驗貢獻社會，另外有七成老人仲想做義工回饋社會，係社會嘅好大資源，應該定多啲積極終生學習政策去幫佢哋。<br> 八方好懷疑煲呔會唔會為班老人花錢，同埋增加護理人員訓練（尤其係登記護士）去配合人口老化問題；但係副主席陳章明就有新idea，「上緊嚟嗰班老人家係有錢同有能力去消費嘅，但係商界就仲未注意到呢個係一個好好嘅商機，所以建議煲呔喺政策推廣上，將呢班長者納入消費對象之一」咦？咁又唔同噃，就算煲呔借咗聾耳陳隻耳，班商界都會即刻豎起隻耳啦。</p></body></html>