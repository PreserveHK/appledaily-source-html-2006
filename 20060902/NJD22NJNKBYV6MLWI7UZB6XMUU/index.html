<html><header><meta charset="utf-8"><title>　　曾太錦鯉look搶晒鏡 - 李八方</title></header><body><h1>　　曾太錦鯉look搶晒鏡 - 李八方</h1><p>公益金噚日舉行周年頒獎禮，表揚過去一年為籌款出力嘅公營機構。身為會長嘅特首夫人曾鮑笑薇係頒獎嘉賓，唔知係咪受到老公鍾意養錦鯉嘅熱情影響，曾太揀咗一套酷似錦鯉花紋嘅套裝出席，非常搶眼。<br> 個頒獎禮絕對係冠蓋雲集，滙豐、長江同新地都有派代表出席，曾太要頒足190個獎項，喺台上企足個幾鐘頭，都咪話唔辛苦。不過上年度公益金籌到成2.5億元善款，相信企耐啲，曾太都唔會介意。<br> 人雖然多，但八方估計最搶鏡嘅都應該係陳祖澤，話晒新官上任，氣勢都勁啲。點知陳主席全程都好低調，一閃入場，完場影大合照，又靠邊站，之後仲趁住賭王大講「何俊仁係個好律師」嘅時候，急急腳離場走人，搞到八方想恭賀佢兩句都唔得。</p></body></html>