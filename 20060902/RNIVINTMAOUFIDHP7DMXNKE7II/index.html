<html><header><meta charset="utf-8"><title>　　偉哥教授中大演講 - 李八方</title></header><body><h1>　　偉哥教授中大演講 - 李八方</h1><p>開學啦！踏入九月，學術活動陸續多番，繼昨日講過中國銀監會主席劉明康會來港演講之後，今日再向各位報多單料。新鴻基地產贊助嘅諾貝爾獎得獎人講座，19號下晝會喺中大舉行，今次講者係98年生理醫學獎得主路易斯．歇拿奴（LouisJ.Ignarro）教授，講題係「一氧化氮：獨特的訊號分子」。<br> 歇拿奴教授公眾可能唔多識，一氧化氮亦好深。唔使驚，等八方介紹吓。歇拿奴本身學藥劑同化學，做過藥廠，現時在加州大學洛杉磯分校醫學院做講座教授。72年，教授發現咗一氧化氮可以擴張血管抑制血栓。大家都知現代人血管病好多，中風、心臟病、動脈硬化害死好多人，教授嘅發現引發大量關於一氧化氮嘅研究，有助治療各種血管疾病，而佢亦因此而獲諾貝爾獎。<br> 仲有，歇拿奴教授亦造福無數男人。佢90年發現一氧化氮除咗可以通血管，仲可以令陰莖勃起──就係咁，「偉哥」就誕生咗！所以教授來港講一氧化氮，各位男士都應該去捧吓場。</p></body></html>