<html><header><meta charset="utf-8"><title>關仁隱事：抑鬱天后閉關蛀書</title></header><body><h1>關仁隱事：抑鬱天后閉關蛀書</h1><p>患有抑鬱症嘅天后原本諗住復出拍新晉導演部新戲，點知佢發覺個劇本好有問題，劇情發展唔合理，結果佢又同公司講話唔拍啦。因為天后唔肯做，電影公司又冇乜意思開呢部戲，新晉導演只好將部戲攞咗畀另一間公司開。天后自從嗰套《短歎氣》票房死得好慘後，對拍戲真係冇乜信心，成日喺屋企做蛀書蟲，仲要乜類型嘅書都睇，唔怪得連帶佢嘅文筆都有進步啦。</p><p>GIRL雞仔學藝勞嘈</p><p>谷咗幾年都谷唔起嘅男子組合GIRL，換咗新成員之後都仲冇乜起色，唱片公司特別安排咗佢哋搵菜企老師學唱歌，但係成員雞仔成日都唔去上堂，有人話佢唱得唔好，佢就話係因為菜企唔掂冇料到，又教得唔好，後來呢件事俾菜企知道，激到唔想再教佢，雞仔入咗行咁耐都仲唔識得勤力啲、虛心啲，隨時俾新成員超越，唔通佢真係想喺呢行消失？</p><p>爛賭劏尾放逐出境</p><p>由細路組合出身嘅劏尾向來都唔識潔身自愛，平時恃住有幾個fans，就未紅先驕。本來藝人出事，公司都唔會想佢死，好似皇家御准公司咁，佢哋個個藝人衰完之後返出嚟，個款都仲好似攞獎咁。不過劏尾就冇咁好彩，皆因佢作個人發展時不被睇好，搞到公司同事要四圍碌人情卡，叫人幫拖支持吓。點知佢咁唔自愛，醉酒駕駛之後又爛賭借貴利，傷透同事嘅心，所以公司對佢已經採取放棄態度，放逐佢去內地拍戲，由佢自生自滅。<br> Textby關仁</p></body></html>