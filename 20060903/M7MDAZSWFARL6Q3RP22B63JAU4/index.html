<html><header><meta charset="utf-8"><title>下馬威</title></header><body><h1>下馬威</h1><p>如果沒有了roleplay這個部份，時裝的樂趣將會少一半。<br> 昨天海員，今天嬉皮士，明天賽車手。買衫多年，敢誇口乜嘢衫我未着過吖？然而夠努力想的話總是有的，於是又迷迷糊糊地由雙腳帶領我回到那個騎術訓練場。早幾年馬毛的皮鞋手袋流行過，證實我感興趣的不是「鞋烚烚」兼𠝹手的馬毛了，因此不打算任自己大腿內側和它磨擦。撥開雲霧，我看清楚了，我在意的其實是那批騎馬裝，再強調一次，英式的，多年未圓的變裝心願。<br> 各地愛馬仕店我已實地視察了好多次，隨時準備好，忍無可忍的話就殺入去訂套正宗騎馬裝──紅身黑領前短後長的外套，倒啤梨形的束小腿褲子，當然還要有馬靴、馬鞭（用來拎那種，不是用來燉那種）和介乎御林軍與空中小姐之間的馬術頭盔──不過當然，如果有裁剪和細節都時裝化一點的版本則更好。<br> 一直有出吓出吓，卻從未像今季如此萬眾一心如此大規模，貴族式騎馬服裝，局部借用的有Balenciaga的帽子、Gucci男裝的下身，全套落齊的固然有Hermes，更得我心的卻是DSquared2青春皇室版。<br> 人一世物一世，揀造型不妨揀個未試過的，唔啱咩？聽日又換過第二個囉，唔死得人㗎！況且長靴，三個骨褲和領口鑲絲絨的短身西裝外套，本來就流行，何不三合一，一次過晒冷？</p><p>（續上文）關於愛情，張栢芝說：「我張栢芝冇咁蠢咁易俾人利用！」<br> 關於友誼，我有一樣的話可以講。<br> 1990年的彭羚小姐並沒有因為擁有一個貴族嗜好──騎馬──而跟我一見如故，令我決定當她老死的，是訪問了45分鐘，發現大家原來幾好傾後，她臨走前遲疑了一下，然後來了一句Don'tgetmewrong的補白：「其實呢，騎馬我只係去粉嶺公共唔知乜乜乜騎㗎咋，120蚊一次。」</p></body></html>