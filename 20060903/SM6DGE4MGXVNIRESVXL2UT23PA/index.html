<html><header><meta charset="utf-8"><title>琪人琪事︰淺談英超4強表現 - TOBY梁靖琪</title></header><body><h1>琪人琪事︰淺談英超4強表現 - TOBY梁靖琪</h1><p>雖然英超只係踢咗三場波（有啲球隊可能只踢咗兩場），但我呢個小妮子都想淺談吓英超四強──曼聯、阿仙奴、利物浦及車路士喺今季季初嘅表現。</p><p>望曼聯重現霸氣</p><p>首先係曼聯，佢哋𠵱家三戰全勝，首場主場就狂風掃落葉咁贏富咸，跟住作客贏查爾頓，到上周僅贏屈福特，佢哋個個球員都幹勁十足，重現番昔日霸氣，希望可維持。<br> 至於車路士繼續買入五星級球員，雖然好「正路」咁主場贏曼城及作客贏布力般流浪，但第二場作客米杜士堡慘遭滑鐵盧；繼上屆作客慘吞三隻光蛋之後，又一「傑作」，油王塊面唔似石油就假。<br> 利物浦表現中規中矩，可能要分身歐冠盃外圍賽嘅關係。首場作客千辛萬苦之下迫和錫菲聯，第二場主場就僅贏韋斯咸，當中有球世界波值得回味。呢隊波一向比較慢熱，季初一條蟲，季中一條龍。<br> 至於阿仙奴今屆英超仲未贏過，第二場作客輸畀曼城，阿仙奴班球員好似無帶射門鞋，佢哋真係要學吓中國人開工之前拜吓神。<br> TOBY梁靖琪<br> 走出女生宿舍依舊人氣高企，不惜捱更抵夜睇波。</p></body></html>