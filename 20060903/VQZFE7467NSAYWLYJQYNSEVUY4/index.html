<html><header><meta charset="utf-8"><title>車精品：經典亞比安　變玩具重現光輝</title></header><body><h1>車精品：經典亞比安　變玩具重現光輝</h1><p>以前細個同屋企人出街，最常用嘅交通工具一定係巴士，所以搞到我變咗做巴士迷之外，仲特別對古老巴士感興趣；哈，點知早兩日行過深水埗某家模型店，見到有曾在九巴車隊中佔上大多數嘅亞比安（Albion）單層巴士模型賣，像真度極高，買部擺喺屋企緬懷一下以前搭巴士嘅情景，都不知幾過癮。記者：鄭達基<br>攝影：林栢鈞</p><p>人稱火箭　AlbionViking</p><p>曾在九巴車隊中佔上大多數嘅亞比安（LeylandAlbion）單層巴士，足迹遍布九龍及新界，其中呢款俗稱「火箭」嘅LeylandAlbionVikingEVK41XL單層巴士，為方便行走新界道路，所以特別將車身升高。呢部模型跟足真車去做，路線及目的地分別係62號線往青山醫院及73K往文錦渡，每款限量200部，要買就真係快手啦！售價：$350（A）</p><p>懷舊白水箱<br>TillingStevens</p><p>俗稱「白水箱」嘅TillingStevens，就係因為引擎冚嘅顏色而得名。今次呢部跟足當年曾在1949年投入服務嘅車輛一樣，車門用上趟閘，加上車牌係無字頭4685，好Classic咁喎！<br> 售價：$308（B）</p><p>尖頭珍寶　LeylandFleetline</p><p>MetalSections曾為九巴及中巴嘅LeylandFleetline提供了尖頭嘅車身，而呢部跟足當年中巴嗰部去做嘅模型，有齊車頂嘅「尖啄」外，連真車有嘅銀色防撞膠邊都有，似到呢……<br> 售價：$288（B）</p><p>香港標記　LeylandVictoryII</p><p>曾在多家專利巴士公司車隊服役嘅LeylandVictoryII，人稱勝利二型，簡潔鮮明嘅外觀係佢嘅標記外，嘈吵嘅引擎聲更令它成為香港嘅標記，等車等得耐？只要離遠聽到佢把聲，就知道有車嚟緊！<br> 售價：$288（B）</p><p>Classic車身色彩　DennisJubilant</p><p>跟勝利二型同時期出現嘅DennisJubilant，九巴曾選用兩款唔同嘅車身，好似呢部模型咁，方形車身係佢嘅標記，仲用上當年Cream紅嘅車身色彩，Classic到震。<br> 售價：$288（B）</p><p>中巴60年　LeylandOlympian</p><p>俗稱「老虎頭」嘅LeylandOlympian巴士，唔會再喺香港出現；身上廣告係中巴喺1993年慶祝60周年紀念而設計，路線牌跟足當年真車嘅款式，跟傳統嘅3格顯示有別，真車已返回英國服役，想再見到佢都難。<br> 售價：$298（B）</p><p>售賣點：</p><p>（A）三和玩具（27286922）<br> （B）Jotus.com（25056448）</p></body></html>