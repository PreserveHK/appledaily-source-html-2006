<html><header><meta charset="utf-8"><title>公戲私用：受害人=血腥屠夫　《輪迴》結局嚇你一驚</title></header><body><h1>公戲私用：受害人=血腥屠夫　《輪迴》結局嚇你一驚</h1><p>打從99年第一部《午夜凶鈴》開始，自問已愛上睇日本製作嘅鬼片。但此後同一橋段用完又用，欠缺新意，更差啲想將呢類「日式」電影列入BlackList！不過，啱啱返嘅《輪迴》終於有突破，佢唔單只玩盡各樣畫面及音樂恐怖元素，更估唔到嘅，係竟有出乎意料嘅結局，擺明係導演清水崇想學當年《鬼眼》嘅成功之處，再重新包裝演繹一次，睇到你滴汗心跳！<br><br>記者：陳國輝</p><p>類型：驚慄<br> 片長：96分鐘<br> 級別：IIB<br> 售價：$85（DVD）/$45（VCD）<br> 查詢：亞洲影帶（27505595）</p><p>故事講述喺1970年發生於某酒店嘅殺人事件，法醫學教授屠殺自己家人、酒店住客及職員共11條人命，並將過程拍低後自殺身亡，喺當時轟動全國！35年後嘅今日，年輕導演松村郁夫將呢件事再拍成電影，並選用杉浦渚（優香飾）擔演為教授女兒。不過，佢接拍呢部電影之後，不斷湧現35年前嘅幻覺，仲發現自己嘅前世……</p><p>穿梭前世與今生</p><p>喺《輪迴》裏面，當杉浦渚被導演選中為電影入面「最後死亡者」之後，便不斷出現好多上一世嘅幻覺，例如睇見一個手拎木偶公仔嘅小妹妹，喺佢身邊徘徊，仲話要搵佢索命；佢又喺酒店目睹35年前，自己前世遭到大屠殺嘅經歷，每一幕恍如真實；但另一方面，導演喺表達呢兩段時間上，又處理得相當出色，好似當進入幻覺劇情之後，畫面便突然有輕微雪花及淡黃嘅懷舊色彩，唔會令人睇到錯亂。<br> 即使劇情包裝得幾靚，但係DVD包裝卻有所失色！《輪迴》並冇任何豪華精品送畀大家，最唔抵幫係連Bonus內容都冇，打開主目錄只有轉換字幕以及音響等基本設定；個人覺得，起碼都應該有導演清水崇嘅介紹，以及電影幕後製作花絮，而最唔少得，當然要訪問劇中嘅女主角──優香小姐啦！&#13;</p><p>出位Ending似《鬼眼》</p><p>仲記得鬼才導演禮切沙也馬蘭玩得好盡，佢將《鬼眼》故事故弄玄虛，欺騙咗全世界，令人以為布斯韋利士一直幫緊個小朋友，到結局先知道，原來係小朋友一直幫番佢！當然，好橋用過一次，翻炒就冇咗之前嗰種新鮮感。《輪迴》嘅情況就有啲係咁，佢試圖仿效《鬼眼》，大部份時間都為結局鋪排好細節，直至結尾，先知道優香嘅真正身世；雖然呢招已經唔再新鮮，但成功製造出故弄玄虛嘅效果，當小記知道結局之後，亦不禁要讚一讚導演清水崇嘅「騙人」才華！</p><p>驚嚇位逐一睇</p><p>雖然《輪迴》以獨特嘅故事嚟包裝，但講到驚嚇位，又點只結局部份咁少？睇過以下片段，唔知大家會唔會成晚瞓唔着！</p><p>驚嚇度　*****</p><p>於35年前被吊死喺天花板上嘅酒店女職員，突然再次喺事發房間出現；而且身體猛烈搖擺，欲掙脫向人索命！</p><p>驚嚇度　****1/2
</p><p>全酒店共11位被屠殺嘅死者，35年來一直寃魂不散，甚至連一名不知情嘅貨車司機駛至酒店附近，亦被索命！</p><p>驚嚇度　****
</p><p>最後一名受害者係6歲嘅女孩，其寃魂已附於一隻木偶娃娃身上，並趁攝製隊嚟到事發現場拍戲，搵佢哋填命！</p></body></html>