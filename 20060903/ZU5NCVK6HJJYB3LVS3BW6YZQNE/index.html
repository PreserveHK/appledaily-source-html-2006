<html><header><meta charset="utf-8"><title>炒車重傷　影相穿頭　鬧交度橋<br>草蜢30年血淚當笑話</title></header><body><h1>炒車重傷　影相穿頭　鬧交度橋<br>草蜢30年血淚當笑話</h1><p>三一萬能俠永遠都要三位一體，才能度過難關，戰勝敵人。<br>草蜢攜手走過三十載，也早已是一體，共富貴又共患難。<br>印象難忘是1989年經歷險過剃頭的車禍，三人橫倒公路上，沒有萬能俠打救，惟有自救。<br>誰來指揮救援？<br>蔡一智笑開懷：「有人叫我哋即刻擰轉面，唔好俾人睇到！」<br>蔡一傑搶答：「你哋撞到六神無主嘛！」<br>蘇志威下結論：「草蜢係只顧儀態，不顧生死嘅。」<br>草蜢自己做萬能俠，人生旅途互有提點，今日聚首話當年，笑談風雨，「我們仨」缺一不可。　撰文：王連連<br></p><p>睇煙花樂極生悲</p><p>三個大男人談過去，不會覺得肉麻，草蜢緬懷昔日時光，話題滔滔不絕，臉上掛滿童真，以往同甘共苦的日子，現在就變成三人的笑話。<br> 細：蘇志威　智：蔡一智　傑：蔡一傑<br> 細：「細個住屋邨，我哋得閒會去七座後面煨番薯，我仲記得有人睇煙花睇到跌穿頭。」<br> 傑：「嗰個係我囉，當時我哋去Regent出面睇煙花，係你要影多啲景就要我退後啲影，點知跌咗入伊利沙伯醫院。」<br> 傑：「其實出到第三隻碟都唔係有錢，仲要住喺屋邨，半夜避開晒fans，跟住我哋會打開鐵閘唞涼，拎支啤酒聽歌、食花生，半夜最舒服。」<br> 智：「我哋會傾下一隻唱片又要點做，啲橋就喺度嚟。」<br> 傑：「嗰段時間我哋夾錢買咗架單門錢七，有次做完騷，ACHall門口四、五十個歌迷走出嚟圍住架車，迫到車門都開唔到。我隻手都攝咗入沙板，唉！個沙板重凹埋。」</p><p>刮花車門示愛</p><p>智：「仲有車頂同鎖匙件事呢。」<br> 傑：「係呀，有個歌迷坐喺車頂，嗰架新車嚟㗎嘛，萬事都落返嚟先講啦，車頂都凹埋呀，跟住又有個歌迷用鎖匙喺車門刮ILoveYou，睇到都唔知喊定笑好。」<br> 細：「89年我哋撞車都幾難忘㗎！」（編註：當時阿細和阿智需住院留醫，阿細下巴受傷，飲水時會在傷口裏流出來，需縫針。阿智事發時被彈出車外，膊頭和手指需接受物理治療。）<br> 傑：「當時黃昏六點幾，係喺東區走廊撞車，大家撞到一仆一碌。」<br> 智：「最記得有人大叫：『即刻擰轉面，唔好俾人睇到。』」<br> 傑：「咁係吖嘛，當時我最清醒，要顧儀態㗎嘛，你哋血流披面，點畀得人睇？草蜢咁貪靚，爆晒缸咁肉酸，梗係即刻趴低擰轉面，俾人見到咁點算？」<br> 細：「呢啲咪叫不顧生死，只顧儀態囉。」&#13;</p><p>鬧餐懵增友情</p><p>智：「我哋成日鬧交，有乜都鬧得一餐，不過冇隔夜仇，大家好清楚對方性格，衰啲講幾時臭幾時香都知，即使monthlyperiod都知，一切瞭如指掌。」<br> 傑：「好似老婆老公囉。」<br> 智：「雖然我哋冇諗過做一世朋友，但我哋一行埋就有晒默契。」</p><p>成家立室已滿足</p><p>草蜢仔變成軟硬天師口中的老餅罐，阿智、阿細已成家立室，人生充實美滿。初為人父的阿智愛妻護女心切，刻意避開家事問題，傑仔落單不諱言仍追求真愛，但緣份未到也樂享自由。<br> 細：「我唔講得係世界上最幸福嘅人，但我已好滿足，生咗個女睇事對人都唔同咗，個人成熟啲。」<br> 智：「我覺得係一個新階段，𠵱家生活已經好圓滿，仲多咗好多能量，人生叫真正開始，好似大學畢業，正式踏入社會咁。雖然我做咗爸爸同丈夫，但草蜢喺我心目中都係咁重要，三樣嘢都一視同仁。」<br> 傑：「佢哋兩個生命中都有變化，當哥哥宣布結婚後，我覺得有段時間被孤立，得番自己，但呢幾個月為演唱會合作，我覺得佢哋唔可以離開我，直到永遠。再講，愛情真係好講緣份，一切隨遇而安，人生唔止愛情，冇又何必強求呢？」<br> 智：「梗係，再追求真係無止境嘅欲望。」<br> 傑：「人愈大就愈想追求簡單生活，唔係要求住洋樓、養番狗咁嘅物質，見過晒又如何？如果可以喺街篤吓魚蛋、食雲吞麵，自在啲就夠。」<br> 攝影：仇志德<br> 場地提供：GatewayHotelLaBrasserie<br> 服裝提供：11Finger<br> 化妝、髮型：11Finger、DJRemus、SoBoss</p></body></html>