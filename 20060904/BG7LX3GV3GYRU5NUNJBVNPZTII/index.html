<html><header><meta charset="utf-8"><title>關你車事：<br>四驅癡女農有新歡貪佢$300打爆油缸　ToyotaHiluxVigo3.0G</title></header><body><h1>關你車事：<br>四驅癡女農有新歡貪佢$300打爆油缸　ToyotaHiluxVigo3.0G</h1><p>男人可以三妻四妾，女人都得，好似四驅癡Irene，本身已經擁有8座位豐田Prado、LandRoverDefender四驅PickUp，但她嫌未夠喉:「忍唔住喇，因為最近又多一部豐田水貨版行油渣嘅農夫車HiluxVigo，罕有勁慳油，我之前嗰兩部四驅每次入油都要$1,000，但呢部就唔同，$300搞掂，每公里6毫子，牌費仲只不過係＄2,487。雖然要貨Van牌先揸得，但佢係自動波，揸去買餸、湊仔女放學、郊遊非常方便，我家陣用佢仲多過用另外嗰兩部，唔信？你跟我一日，就知佢幾咁多用途。」<br><br>記者：黃婉冰<br>攝影：何家亮</p><p>大公Prado</p><p>3,400c.c.電油引擎<br> 牌費：$7,664<br> 每公里$2</p><p>二公Denfender</p><p>2,500c.c.油渣引擎<br> 牌費＄2,487<br> 每公里$0.7</p><p>新歡HiluxVigo</p><p>2,500c.c.油渣Turbo引擎<br> 牌費＄2,487<br> 每公里$0.6</p><p>8：00AM　落田摘果搬菜</p><p>「我喺元朗種花同士多啤梨，每朝都揸住HiluxVigo，搬埋架生落田去除草，尾斗用嚟放花肥、泥耙。」</p><p>「只要一踏油門，成架車就會配合我即刻爽快起步，加上舒適嘅避震，感覺好似揸開嗰架Prado。」
</p><p>「始終係農夫車，實用為主，所以車廂設備一般，對我嚟講啱啱夠用。」</p><p>10：00AM　運單車暢遊郊外</p><p>「有時我會載部爬山單車出去，個尾斗夠大，可以成架單車放落去，如果用架Prado就要綁響車頂，煩好多。」<br> </p><p>12：00PM　直落街市買餸<br></p><p>「揸埋架車落去元朗市中心街市買餸，我唔用膠袋㗎，因為個斗容易清潔，用濕布抹番亁淨就搞掂，唔怕成個車廂一陣腥味。咪睇佢咁大架，泊街L位一啲都唔難，每次泊低車仲會有好多人望㖭。」</p><p>1：00PM　「打爆」油缸只係$300<br></p><p>「架車係用柴油，開埋冷氣，每公里計落都係6毫子左右，就算我入滿油，都係$300，架Pardo就要$1,000，日日用都唔會肉赤。」</p><p>「原廠本來係跟16吋胎軨㗎咋，但我出車前換咗4條20吋Lenso合金軨，望落都型好多！
</p><p>3：00PM　大尾斗幫朋友搬屋</p><p>「今日應承幫朋友搬嘢，佢一知道我出咗呢架農夫車，搬屋搬寫字樓都即刻急Call我幫手，有時候真係以為自己轉咗行做搬運，問你死未!」</p><p>「除咗胎軨外，我特登加裝咗個電動尾斗冚，㩒個掣就會自動升降，上落貨完全無影響，唔使驚落雨整濕個尾廂，方便好多。」
</p><p>4：30PM　用四驅波箱玩爬山</p><p>「我出咗架車無幾耐就試吓用嚟爬山，哈，同部Defender一樣咁爬上爬落，一啲都唔覺吃力。」</p><p>5：30PM　接放學<br></p><p>「架車足足可以坐5個人，尾座空間寬敞，𠵱家用埋佢嚟接小朋友放學，佢哋都不知坐得幾開心。」</p><p>「平時湊放學，後座就算坐咗小朋友，仲有位可以俾我放吓手袋、阿仔阿女個書包。」</p><p>「尾座摺起啲凳，可以騰出大個空位，旅行時可以用佢放行李。」</p><p>「加裝個防撞架同頂架，可以放單車、綁吓花咁，老公就要加『頭架』，望落型啲喎。」</p><p>ToyotaHiluxVigo3.0GSpecifications：
</p><p>引擎：2,982cc直4Turbo<br> 馬力：163PS/3,400<br> 扭力：35.0kgm/1,400-3,200<br> 傳動：4前速自動波<br> 汽車提供：捷達汽車（94962571）<br> 車價：$298,000(未包配件)<br> 月供：$7,500×48期（利率5厘）</p><p>抵玩＄45,800補品Package</p><p>Irene出名係精打細算師奶仔，佢出車前計過度過，發覺以下呢套補品Package最抵玩，9件型仔配件加埋5萬有找。</p><p>1.Lenso20吋合金胎軨連韓國265/50R20輪胎<br> 2.斗膠板<br> 3.頭防撞架<br> 4.一套4隻泥擋<br> 5.頂頭架<br> 6.沙板鏡<br> 7.頭擋架<br> 8.一套4隻雨擋<br> 9.電動尾斗冚連BAR位（有尾燈）</p></body></html>