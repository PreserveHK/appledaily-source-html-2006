<html><header><meta charset="utf-8"><title>全球暖化還是冷化 - 左丁山</title></header><body><h1>全球暖化還是冷化 - 左丁山</h1><p>八月三十日，加州參議院通過法案，要求加州嘅大型企業如煉油廠、發電廠、煤氣、水泥廠等逐步減少排放，在二○二○年前減少排放百分之二十五溫室氣體。州長阿諾舒華辛力加雖然係共和黨人，但為咗競選連任，爭取州內環保人士、自由派人士嘅選票，唔理得商界反對、共和黨壓力，一於與民主黨合流，推動減排污案，以示先進，為減少全球暖化貢獻。<br>八月二十五日，外電報道，俄羅斯科學院天文學觀察所發表談話，指目前地球面對之危機唔係全球暖化（globalwarming），而係全球冷化（globalcooling），佢哋關於太陽排放（solaremission）嘅研究發現，目前地球氣溫已經達到最高度，好快就會轉向，全球氣溫逐步下跌，環球冷化會由二○一二至二○一五年間開始，到咗二○五五至二○六○年，荷蘭可能歷史重演（十七世紀末，荷蘭運河結冰）。俄羅斯科學家話，即使唔實施「京都協定書」，地球氣溫都會下降！<br>信邊個？</p><p>全球暖化派無論在人數、聲勢、研究金額以及傳播宣傳，都大大壓倒全球冷化派。不過俄羅斯科學院唔係阿貓阿狗科學院噃，俄國科學天才甚多，俄羅斯科學院久享盛名，佢哋嘅天文學科學家會唔會噏得出就噏呀？<br> 九月一日，印度時報（TimesofIndia）有一篇特稿，指暖化派每年擁有多以十億美元計嘅研究經費，宣傳極之成功，在傳媒出現的公眾人物唔講全球暖化，唔講減少排放，就係政治不正確。特稿作者睇過一幅「綠色和平」照片，顯示阿根廷南部之冰川面積日漸縮細，證明暖化威脅海洋生態。作者對此印象甚深，去年聖誕節，特別去LakeArgentina放假，實地見到唔少冰川自安廸山脈滑落阿根廷湖，一啲原來嘅冰川縮細，一啲新冰川不斷擴張，作者因此認為「綠色和平」，以偏概全，冇誠實地報道全部事實。所以，信邊個呢？暖化派已成利益團體，冷化派被主流科學家恥笑。左丁山仍然持懷疑態度，唔信冷氣Keep住二十五點五度就係環保。</p></body></html>