<html><header><meta charset="utf-8"><title>股路縱橫：上石化經營改善私有化快掂</title></header><body><h1>股路縱橫：上石化經營改善私有化快掂</h1><p>港股升上前高位17500關口爭持，後市繼續向好的機會較大，年底前，恒指可升上18000至18500。<br> 總結一下近期幾隻推介股嘅表現。創富（340）上周五再發力，搶上0.94元，再創新高，市場消息甚勁，傳短期目標價1.20元。幕後人士自然信心爆棚，更話到明會見2字頭，但筆者就認為要睇事態發展而定，若一切順利，當然冇問題，甚至超2趕3亦有可能。玩呢類大風險股，一定要金睛火眼，昅到實，總之一路上移止賺位，就可以大賺特賺。<br> 金威集團（910）係咁慢火煎魚，幕後人財力雄厚，股價上到呢個位，街外貨源已收到八八九九，只要時機配合，相信幕後人會發動一次急升，升幅應會有40至50%。<br> 今日講上海石化（338），私有化等等等，頸都長。不過，睇股價近期略為轉強嘅表現，相信好事快近。</p><p>業績有望好轉</p><p>由於原油價急升，上石化經營雖陷困境，但其實情況已開始有改善。目前原油價已回落到60美元水平，中國推出成品油價格機制嘅時機已成熟，新機制會與原油價掛鈎，對上石化好有利。<br> 上石化今年首季虧蝕1.54億元（人民幣．下同），第2季已好轉，上半年已微賺569萬元，下半年應會再有改善。中銀研究報告就預測上石化06年全年可賺3.24億元，而內地逐步調升成品油價後，上石化明年更會大賺41億元，維持其「優於大市」評級，目標價由4.27港元調升至4.46港元。<br> 上石化母公司中石化（386）正進行股改，上石化話明不會股改，年底前要私有化的機會達到九成九，即使以2倍NAV計，私有價最少係5.10元。<br> 郭兆誠</p></body></html>