<html><header><meta charset="utf-8"><title>　　賭王做灰姑娘迎過江龍 - 李八方</title></header><body><h1>　　賭王做灰姑娘迎過江龍 - 李八方</h1><p>澳門開放賭權，馬交三分天下。賭王何鴻燊旗下嘅澳博同美國過江龍金沙鬥到難分難解之際，第三勢力永利又鐵定喺後日加入戰圈，佢哋喺澳門開嘅第一間賭場終於開幕，睇怕到時又有另一番惡鬥，濠江賭業，肯定好睇過三國時代嘅魏蜀吳。<br> 日前首先出招大送叉燒飯搶客嘅地頭蟲何鴻燊，無懼外國勢力，噚日悠悠閒去睇芭蕾舞表演，佢仲好定咁話：「邊個有本事淘汰我？」<br> 一向健談嘅賭王，噚日去睇騷時被在場記者問到澳博送叉燒飯嘅成效，佢笑笑口話送叉燒飯呢個噱頭幾吸引、幾收得，頭一日已經送出500幾客，噚日更加送出過千客。佢話會繼續諗吓有啲乜嘢着數嘢，吸引多啲客仔。<br> 提起現時澳門賭業競爭，賭王話老早預見得到，果然一貫沙塵本色。佢話有競爭自然有影響，只盼同業係和平競爭、唔係惡鬥，最重要係大家都有飯食。但係提到金沙，賭王咁老練都有少少勞氣，話全澳門淨係得佢自己投資開學校培訓博彩業人才，金沙就一味以本傷人，用高價將佢培訓嘅精銳伙記挖走，根本同惡鬥無分別。</p><p>要鏵哥限制賭場數目</p><p>至於被競爭對手批評管理過時、遲早被淘汰，賭王就再次還擊，「啲過江龍點計都要尊重吓啲地頭蟲」，佢喺呢行做咗40幾年、最有經驗就係佢，直情諗都未諗過會俾人淘汰，佢仲諷刺對手無本事淘汰佢咁話。不過，賭王就認為澳門特首鏵哥，應該限制當地賭場、賭枱同老虎機嘅數目，唔想太氾濫，搞到無啖好食。<br> 永利開業對澳博同金沙有乜影響，暫時係後話，但係永利都有請賭王聽日傍晚參加佢哋嘅開幕儀式。賭王話永利請嘅人唔多，當正佢老人家係自己友，佢都好樂意出席永利嘅開幕活動，但係賭場定咗喺半夜先開始營業，賭王形容自己係灰姑娘，12點前點都要離開派對，返屋企瞓覺，相信最夜11點就會同主人家講拜拜。大家先禮後兵，灰姑娘最後點還擊過江龍，大家不妨拭目以待，實有好戲睇呢。</p></body></html>