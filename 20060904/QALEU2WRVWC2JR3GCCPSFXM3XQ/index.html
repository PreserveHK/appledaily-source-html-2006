<html><header><meta charset="utf-8"><title>影音試團：相機搭GPS　路盲影勻赤柱示威</title></header><body><h1>影音試團：相機搭GPS　路盲影勻赤柱示威</h1><p>男友阿Sean10月就喺澳洲讀完書返嚟，佢走咗之後，我除咗去銅鑼灣行街，都唔敢去遠少少嘅地方。阿Sean成日話我「路盲」，認路能力極低，今次考慮咗好耐，先至膽粗粗自己赤柱一日遊。嗰日遊咗好耐呀！仲用部SONY新出嘅T10相機影低好多威水相，一於寄啲相畀佢睇，要佢知道老婆仔已經大個女先！<br><br>記者：陸俊雄<br>攝影：陳盛臣<br>ImageGirl：Becky</p><p>Sean：儍豬，收到你啲相喇！<br> Becky：嘻嘻，我係咪好叻呀？<br> Sean：你都幾大膽喎，真係冇人帶住你行？<br> Becky：得我一個咋，睇你仲敢唔敢成日話我「路盲女小B」。<br> Sean：等我數數先，市集、天后廟、赤柱廣場、正灘，都算行到好遠喎。<br> Becky：咩「算」呀，我行到去唔知邊度個石灘呀。<br> Sean：我見你有張相……影到好似想喊咁。<br> Becky：我喺石灘度行行吓唔知行咗去邊，嗰時想打電話畀阿媽求救……<br> Sean：哈哈，原來有人唔識路扮勁。<br> Becky：咩喎，咁我最後都行得番去巴士站呀！你正屎蛋嚟㗎……<br> Sean：除咗相，仲有隻《GPSImageTackrer》軟件，咩嚟㗎？<br> Becky：你裝咗佢先啦！之後再用《PictureMotionBrowser》睇，會有其他嘢出現。<br> Sean：好，你等我一陣……<br> </p><p>Becky：得未啫？得未啫？<br> Sean：裝咗啦，點解記錄晒赤柱地圖、時間、地點咁神奇嘅？<br> Becky：嘻嘻，SONY新出呢部T10相機，唔單止720萬像素兼有防震，仲可額外配埋GPS裝置（全球定位系統），影相開住佢，就會自動記低邊度影、幾時影。<br> Sean：跟住喺電腦睇相，就好似我𠵱家咁，有個GoogleMap仲Mark埋事發現場喺邊。&#13;</p><p>Becky：屎蛋，我係咪好叻先？<br> Sean：係喇、係喇、老婆豬豬最醒喇。<br> Becky：咁睇相嗰陣就可以認番啲路，等你返嚟我做導遊帶你去赤柱玩吖！<br> Sean：好，仲有個幾月咋，到時要食埋燭光晚餐。<br> Becky：嘻嘻，你要送埋花畀我㗎！&#13;</p><p>赤柱試影
</p><p>簡介：卡片型薄機中達到720萬像素級別，影A3大海報都唔會現「狗牙」。加上2.5"芒、行貨三千有找，都冇投訴喇。四色機殼中以粉紅最搶眼！</p><p>SONYT10：
</p><p>感光元件：720萬像素CCD<br> 變焦：3倍光學、6倍數碼<br> 顯示屏：2.5"TFT（23萬色）<br> 內置記憶：56MB<br> 記憶卡：MSPRODuo<br> 尺寸：89.7×54.9×20.6mm<br> 重量：140g</p><p>簡介：接收GPS資料為主，再將定位坐標數據傳至數碼相機T10作記錄之用。外形細小，當鎖匙掛喺褲頭都冇問題。</p><p>GPS-CS1：</p><p>接收頻道：12頻道GPS接收器<br> 影像格式：支援JPEG檔EXIF2.1<br> 電池：AA電池	操作時間：約10小時<br> 尺寸：87×36×36mm	淨重：55g</p><p>查詢：SonyStyle（23452966）
</p><p>超薄DC真係再冇乜好玩，難得SONY咁有創意，加入GPS定位擺埋喺相片度，同光圈、快門等資料放埋一齊，要翻查或回味都得，消息與實用兼備。我都有女友喺外地，今日嘅介紹簡直感同身受！</p><p>喂，要拎多成千蚊買嚿GPS，但又只記低地方坐標，行咗啲喎！點解唔Boundle埋《KingMap》一類嘅地圖軟件呀？明明DC有個大芒點解唔將佢變埋定位儀？定係想留番遲啲推新型號搵水？</p></body></html>