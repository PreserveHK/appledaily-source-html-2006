<html><header><meta charset="utf-8"><title>曳學生驚動反黑組<br>華仔唱好老師贖罪</title></header><body><h1>曳學生驚動反黑組<br>華仔唱好老師贖罪</h1><p>劉德華扮演過不少蠱惑仔角色，原來他求學時曾被老師誤會是黑社會分子，被召與反黑組警員會面。華仔表示他當年只是頑皮，絕不是壞學生。他還將新歌《模範生》送給教過他的老師及全港教師，感謝他們的貢獻。</p><p>劉德華昨日在大埔超級城舉行簽唱會，吸引近3,000人圍觀，要勞煩警員維持秩序。華仔除與歌迷玩遊戲外，還一口氣唱出多首新歌，當他唱《模範生》時，大班學生在旁高舉「老師加油」的紙牌。</p><p>偷偷篤波記過</p><p>華仔表示將這首歌送給所有教師，勉勵他們要加油。他又透露求學時不是模範生，更曾被老師誤會是黑社會分子，還被反黑組警員召見「傾偈」，華仔說：「我仲試過俾學校記大過，因為偷偷哋去咗篤波，其實嗰時我都幾唔鍾意個訓導主任，佢就好似套日劇《女王的教室》入面個女教師咁。不過諗番起，佢都係為我哋好。」<br> 華仔笑說：「我以前同六個男同學加埋，合稱『七劍俠』，我哋專門保護女同學，唔畀佢哋受到其他學校嘅男仔欺騙感情。」就是可能「七劍俠」太出名，令人誤會他是壞學生。</p><p>約飯敍謝恩師</p><p>華仔透露最近致電多位曾教過他的老師傾偈，並打算相約他們食飯，他說：「佢哋個個都好驚訝，因為我好耐冇搵過佢哋，我仲打算遲啲返母校做探訪。」<br> 採訪：胡比<br> 攝影：仇志德</p></body></html>