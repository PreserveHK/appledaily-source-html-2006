<html><header><meta charset="utf-8"><title>中環在線：《泰晤士報》狠批和黃 - 李華華</title></header><body><h1>中環在線：《泰晤士報》狠批和黃 - 李華華</h1><p>和黃大班霍建寧曾經講過唔鍾意人「做佢世界」，最好就各有各搵食，河水不犯井水。不過，近排英國《星期日泰晤士報》就成日「啫」住佢嚟話。<br> 上個星期日，講佢哋英國個3G網絡（即3英國）客戶流失嚴重，好少人真喺用佢哋嘅3G數據服務，𠵱家又要面對英國主要競爭對手Vodafone減價促銷嘅威脅，真係大吉利是。</p><p>客戶質素成疑</p><p>話口未完，啱啱嗰期《星期日泰晤士報》又再「做佢世界」，整多四両畀佢歎。今次講乜？係話佢哋嘅銷售代理促銷方式唔係好啱。話說有位68歲精神有問題嘅老人家，就係經佢哋促銷，喺短短數月內，同佢哋簽咗成十份合約，仲攞咗部名貴嘅3G手機。大部份仲係透過電話傳銷方式進行，聯絡資料則是透過數據公司攞到嘅。<br> 報道又話，雖然所有合約都以同一地址登記，但3英國卻顯然未有察覺問題嘅存在，直至老人家個阿哥發現，向3英國要求取回數百英鎊款項。初時3英國拒絕處理有關問題，但上個星期，佢哋就表示事件十分罕見。<br> 不過，《泰晤士報》話，事件令人關注到佢哋客戶嘅質素，同埋對3英國嘅業務增長帶來嘅影響。特別係受害嘅老人家，大部份合約都係喺5、6月間簽署，正是3英國表示要專注提升業務質量嘅時期。<br> 睇嚟除咗去意大利羅馬巡視業務同散心，李超人同佢頭號助手霍建寧，都要放多啲時間去英國嗰邊！<br> 李華華<br> LiWaWa@AppleDaily.com</p></body></html>