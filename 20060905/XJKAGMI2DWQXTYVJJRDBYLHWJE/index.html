<html><header><meta charset="utf-8"><title>國際視野：好友上風　暫避其鋒 - 王冠一</title></header><body><h1>國際視野：好友上風　暫避其鋒 - 王冠一</h1><p>昨日美國（LaborDay）假期無市，歐洲則承接上周高收，「3雄」開出微升，亞洲3大「投注站」收市唔使問亞貴都升啦，實在太多人睇淡嘞！<br> 揸住錢的不買，揸住貨的又不敢亂擲，變成「漿住」局面。如果敵我都不動，不排除「牛」（皮）到美國中期大選之後。然則近期見「有心人」借一些相對稍好的消息「派糖」，希望可以呃你間廠，可是「精」甩辮的散戶根本不「落叠」，不然又怎會亁升？</p><p>股市繼續好淡爭持</p><p>股市好淡爭持，暫時好友仍佔點上風，但亦有限而已，故沒啥好評。滙市美元又係似好非好、欲跌還休，真係不知所謂。商品期貨方面，石油和黃金同一陣線（好彩噏中），油價回軟（理由已述，在此不贅），有助紓緩通脹壓力，形成黃金無藉口上升。至於其他商品如銅、鎳、鋅等價格亦相繼滑落，鬼咩，兩大吸盤，一個虛弱（美國），一個發燒（中國），邊有胃納吖？<br> 商品價隊番落去，又有藉口話有利投資。油價回落，又話對航空業有莫大幫助。包括燃油的能源價格回軟，消費者可免被間接抽稅（買貴油亦似打荷包），省卻出來的錢已可以在其他方面花霍，或對零售業有刺激作用。暫停加息兼且在carrytrader的推波助瀾下，長債孳息係咁「插水」，樓市有機會喘息甚或翻生矣！上述狀況無論是決策者「運籌帷幄」以達致，或自然定律使然，皆給予「魔鬼」上佳發揮空間，問題是時間而已。幾時郁乎？你問我，我問邊個？<br> 既然無view，請容許在下轉一轉話題，本周英倫銀行議息，相信會維持利率不變。不過衝量通脹的GDP平減物價指數，第二季（按季）已抵3.4%，比第一季高出1個百分點，上次點解加息，現在明啦啩！<br> 英國經濟數字普遍表現不俗，有分析家指年底前或再加息一次至5厘。筆者認為，如果樓市收斂、鎊滙呈強，決策者又怎會扼殺良機?!<br> 王冠一</p></body></html>