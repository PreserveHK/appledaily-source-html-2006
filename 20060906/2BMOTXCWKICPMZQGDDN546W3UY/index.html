<html><header><meta charset="utf-8"><title>力寶太陽吊高嚟賣</title></header><body><h1>力寶太陽吊高嚟賣</h1><p>近排多咗新盤推出，住宅成為市場焦點，不過，商廈市道仍然好熱鬧，成交一單接一單，有啲呎價仲創新高。中原鄭鳴兒報料，尖沙嘴力寶太陽廣場12樓17室，1042呎，由貿易公司用826萬買咗，呎價去到7930蚊，創咗該廈嘅新高。𠵱家淨番兩個放盤，所謂「物以罕為貴」，業主又見造價咁高，都紛紛叫高個價，去到8100至8500蚊，叫價太高？你哋咪理，話唔定聽日就輪到佢哋創新高。<br> 除咗尖沙嘴，銅鑼灣都唔輸蝕，東角中心中層單位，2345呎，有投資者連租約用1650萬買咗，每呎7036蚊。美聯郭漢釗話，回報雖然得4厘，但明年續租就唔同講法，分分鐘去到6厘。<br> 中環都有成交，乙級商廈雲咸商業中心17樓，3480呎，成交價1698萬，約4880蚊一呎。中原劉少如話，甲級商廈供應買少見少，投資者無貨可買，轉而進攻乙級商廈。</p></body></html>