<html><header><meta charset="utf-8"><title>蘭西情報課：價錢平配套好擎天市旺</title></header><body><h1>蘭西情報課：價錢平配套好擎天市旺</h1><p>九龍站上蓋4個屋苑之中，一向以擎天半島交投最旺，主要因擎天嘅造價係4個屋苑中較平，加上單位嘅面積同間隔選擇最多，客源夠廣泛。啱啱過咗嘅禮拜五、六，兩日夾埋有5宗買賣，中原關正安話，兩日5宗成交，算係今年以來最旺嘅，涉及金額約4000萬。<br> 關正安話，旺成咁，主要係受到一手盤帶動，買家信心返晒嚟，之前累積大批購買力一下子釋放。好似其中一個成交個案，一名外區換樓客早喺今年初已經密密睇樓，仲睇中擎天嘅會所設施齊全兼交通方便，只不過礙於市況麻麻，唔敢入市，一直心大心細冇扑槌。自從上個月起，一手買賣轉活躍，買家重拾信心，上個禮拜五，終於以998萬，買入擎天2座高層E室，面積1398呎，每呎7139蚊，了咗大半年嘅心願。</p><p>另一宗係投資者入市個案，買家有資金喺手，不過一樣唔敢喺早排入市，原本已經叠埋心水唔買樓投資，點知近排個市又旺番，佢再次萌起入市念頭，睇咗樓一排，就以838萬，買入2座高層H室，1163呎，呎價7206蚊。<br> 單位連租約，買家每月可收番2.9萬蚊租，租金回報率有4.2厘，都算唔錯。<br> 電郵地址：nancy@appledaily.com</p></body></html>