<html><header><meta charset="utf-8"><title>中環在線：許仕仁、吳光正英倫相會 - 李華華</title></header><body><h1>中環在線：許仕仁、吳光正英倫相會 - 李華華</h1><p>政務司司長許仕仁真係有遊飛機河命，佢啱啱喺法國南部兜咗一個圈，幫國泰接收第100架新機返香港，華華聽聞，今年底許老爺又有機會外出，今次返去舊祖家，出席貿發局喺倫敦舉行嘅周年晚會。<br> 如果華華冇記錯，舊年曾爵士剛當上特首就飛去倫敦，簡直衣錦還英。貿發局主席吳光正都好識做，搞個大派對同佢洗塵，今年煲呔曾忙於選舉，梗係唔外出啦，尤其去英國咁敏感，所以就派許老爺頂上，煲呔曾同許老爺兩個難兄難弟，見佢就如見煲呔，鄧蓮如女男爵都唔會太失望啩。</p><p>人人做到唔捨得走</p><p>貿發局倫敦周年大show一般係11月舉行，至於主席一職，政府噚日終於正式公布由吳光正連任多一年。<br> 此職一向地位崇高，又冇爭議性，難怪會做上癮，幾任主席好似鄧蓮如同馮國經，都做超過八年，吳光正做咗六年，一樣唔捨得離開，而煲呔曾好識做，既然吳光正自動棄權唔選特首，為免節外生枝（迫佢去支持其他人）兼顯示用人非唯親，獎佢延任一年，咁年尾貿發局祖家個騷，吳老闆就可以大排筵席去招呼許老爺。<br> 李華華</p></body></html>