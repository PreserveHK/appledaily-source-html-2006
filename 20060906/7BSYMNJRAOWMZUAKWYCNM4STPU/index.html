<html><header><meta charset="utf-8"><title>電腦街：18倍速燒DVD</title></header><body><h1>電腦街：18倍速燒DVD</h1><p>講起最近DVD燒碟機，玩完一輪燒雙層DL外，真係好耐都無新規格出現，停留咗喺16倍速好一段時間。今次NEC呢款內置式DVD燒碟機，就高達18倍速燒錄，真係幾震撼，立時將場內嘅對手比下去！皆因速度突破之餘，賣價亦唔貴，標價都只係賣$338，比起Pioneer16倍燒碟機賣緊$295，都只係差三十蚊左右，出得機當然揀部快啲㗎啦！<br>記者、攝影：許福合</p><p>DFI最平975底板</p><p>Core2Duo雖然已經打響咗名堂，不過現時支援嘅主機底板未算多，來來去去只數到有965同975晶片底板。其中以975底板功能較為齊全，不過大多數型號價錢仍是偏高，一般開價近千八到二千，唔多夠經濟！相對之下，DFI呢張975底板定價就抵玩好多，以$1,399就有齊晒975板嘅功能，幫砌機友慳番唔少。</p><p>4MBL2處理器勁缺貨</p><p>雖然Core2Duo落咗場一段時間，不過貨源最充足只有2MBL2嘅E6300，而較高階有4MBL2嘅E6600一直返貨唔多，而且數量唔穩定，自然有炒味。場中定價一般於三千左右，據知短期內貨源仍然緊張，所以價錢仍有上升之勢，急住試4MBL2滋味，就要忍痛捱貴價處理器喇。</p><p>平掃中低階顯示卡</p><p>過完暑假，少咗一批學生哥客仔，大小舖頭都要諗計，加埋有傳nVIDIA同ATI都將會更新顯示卡型號，所以好多倉底貨都拎晒出嚟促銷，仲有好多賣緊嘅新卡型號，所以落場睇真係好多選擇。好似GF7900，都只係叫價千四，比新出時平咗近三成！另外GF7300GT賣$630，都係中價之選。而平價卡方面，就有只賣$399嘅7300LE，而ATIX600128MB亦只要$400有交易。</p><p>查詢：<br> （a）康藝科技（23079084）<br> 地址：深水埗高登電腦中心1樓91舖<br> （b）Centralfield（23870272）<br> 地址：深水埗高登電腦商場1樓10-16a號舖</p></body></html>