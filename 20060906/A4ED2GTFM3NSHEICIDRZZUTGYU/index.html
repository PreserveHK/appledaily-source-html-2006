<html><header><meta charset="utf-8"><title>　　低調潮州富豪羅鷹石辭世 - 李八方</title></header><body><h1>　　低調潮州富豪羅鷹石辭世 - 李八方</h1><p>鷹君主席、91歲嘅羅鷹石上星期五辭世，令人懷念。呢位白手興家嘅潮州富豪，發達之後，仍然低調，最難得係佢重視子女教育，六子三女各有所成，唔係港大就係外國名校畢業，唔係醫生就係律師建築師，仲各自有事業，喺成街二世祖嘅上層社會好難得。<br> 羅鷹石阿爺在清朝時去咗泰國打工，羅鷹石7歲已跟阿爸羅功賢到泰國，做雜貨布疋買賣，賺咗一筆錢。1938年佢帶住三萬元返香港，初時在南北行做洋雜生意，連廣東話都唔識。到56年，見內地難民大量湧入，於是搞地產，一年內賺十萬蚊，豐厚利潤令佢決心大搞。63年成立鷹君，好快就壯大成一線地產商。<br> 鷹君助理董事李澄明形容羅鷹石為人純樸，熱愛工作，近十年雖然半退休，但每日仍然按時上班，羅嘉瑞亦會定時向佢滙報公司事務，大事一定跟老人家商量。羅鷹石太太85歲，仍係公司董事。<br> 羅鷹石平日最鍾意行山、睇書、寫書法；逸東軒就掛有其墨寶。雖然家財億萬，但羅鷹石出入並冇保鑣跟身，佢衣着樸素、飲食簡單，在街上同平常老人家無異。聽鷹君嘅人講，佢對公司上下相當客氣，從無發脾氣或呼喝下屬。<br> 羅鷹石家教甚嚴，但深得子女敬重；雖然22年前羅旭瑞敵意收購鷹君旗下富豪酒店及百利保，令人以為他們兩父子不和。但李澄明強調一切事過境遷，一家人經常同枱食飯，已絕無芥蒂。</p><p>羅康瑞新天地揚名中國</p><p>羅家子女中，羅慧端港大畢業，係公司董事；羅嘉瑞本為心臟醫生，曾任醫管局主席；羅鷹瑞亦係專科醫生，羅慧琦就做律師，羅啟瑞曾主管建造公司孫福記，至於羅寶盈（李民橋前妻）爸爸羅孔瑞，現時就幫鷹君做中國業務。公眾最熟識嘅羅康瑞，活躍政商界，一個新天地，揚名全中國。呢位四少爺憶述15歲被掟去澳洲讀書，佢阿爸專登安排佢坐貨船，等佢吃苦。留學六年，每年暑假，羅康瑞靠自己打工掙取生活費；回港創業問爸爸借十萬，亦要連本帶利還。<br> 羅鷹石家族控制六間上市公司，王國嘅總市值約391.74億港元。今年《福布斯》港澳台40富豪排行榜，羅康瑞身家113.1億元，羅鷹石身家81.9億元，估計整個家族資產近200億。</p></body></html>