<html><header><meta charset="utf-8"><title>大學生打躉之三：我寧願過南山邨搵食！</title></header><body><h1>大學生打躉之三：我寧願過南山邨搵食！</h1><p>城大咁近又一城，大把好嘢食啦！的確係，不過好食就難免比較貴，平嘅就來來去去都係嗰幾間快餐店，所以城大會計系2年級生Bobo寧願行多兩步過南山邨搵食：「讀大學唔似讀中學，無可能餐餐返屋企食Lunch或者帶飯，不過餐餐出街食飯真係好貴㗎，所以我會幫襯價錢平質素又唔差嘅餐廳，日日捱快餐店好慘啫！」南山邨「品香樓」係佢心水推介，BoBo咁評：「新式茶餐廳，裝修比旺角嗰啲茶餐廳好得多，亁淨有冷氣坐得又舒服，邊度搵？」真係咁平靚正？「唔係賣廣告，呢度嘅午餐、下午茶、晚飯同消夜都好平，我多數食下午茶，因為好多時上完堂都過咗午飯時間，咪下午茶餐當午飯食囉，擺低$22有小食、大大碟炒粉麵飯，質素方面我覺得好穩定喎，味道同份量都畀滿分，從未試過唔滿意。」果然，下午茶時段餐廳照樣坐滿客，問番至知原來呢間已經係第二間分店，同總店只係相隔幾個舖位，老闆話因為實在太旺，所以要開多間喎。<br><br>記者：黃若茵　攝影：周旭文</p><p>XO醬金盞骨香雞$48
</p><p>傳統做法起肉絲炒香，起肉後嘅雞骨就炸香，店方將炸雞骨改為炸雞翼，飽過齋𦧲雞骨。</p><p>生汁龍鳳球$48
</p><p>師傅：「雞肉包住手打蝦膠，蝦膠加咗魚肉就更彈牙。」試過，有啲似食緊蝦餃，抵撐。</p><p>南乳炸豬手$38
</p><p>Bobo：「咬落好腍一啲都唔韌。另附一碟南乳醬上碟，我鍾意濃味，蘸埋個醬南乳香味就更加重。」</p><p>品香樓（27788791）　<br> 地址：石硤尾南山邨南豐樓210-213號平台</p></body></html>