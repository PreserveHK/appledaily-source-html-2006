<html><header><meta charset="utf-8"><title>　　馮永業唔做AO有高就 - 李八方</title></header><body><h1>　　馮永業唔做AO有高就 - 李八方</h1><p>近年好多政務官（AO）不滿政府嘅管治表現，升遷制度又無法確保良才受重用，結果去年出現罕見嘅離職潮，有成16人，情況有持續趨勢㖭，最新嘅一個仲係煲呔年輕愛將民政事務局副秘書長馮永業。<br> 圈中人稱馮公子40出頭，愛妻程淑儀（Betty）都係教統局副秘書長，兩人人工各14萬幾，令人羨慕不已，點知AO圈近日傳出馮公子辭咗職，八方噚日搵到馮公子親口證實佢真係走人。<br> 馮公子喺AO圈中出名做嘢快而準，好識同傳媒同議員打交道，性格率直，有唔同意見亦敢於向上司反映。佢仲係談判高手，前一個位係經濟發展及勞工局，成功同大陸簽咗放寬民航協議，今次調去民政事務局，幫常任秘書長林鄭月娥搞好煲呔非常重視嘅地區行政，點知唔夠幾個月就離開政府。佢話做埋呢個禮拜就會離職前休假嘞。<br> 佢話自己對政府冇不滿，仍然好想做服務社會嘅嘢，但暫時唔方便講會去邊。八方查探過，原來佢會去政府全資嘅生產力促進局，之前個總裁楊國強傳出過亂花錢嘅醜聞，楊生合約已經喺上個禮拜完結，冇得續約。生產力促進局公開招聘，又搵獵頭公司，馮公子被獵中，又成功通過面試，將來嘅職位等同政府首長級第六級，人工成16萬幾。識得佢嘅AO聽到佢走嘅消息，無不感慨，又走一個！</p></body></html>