<html><header><meta charset="utf-8"><title>金手指：永利開幕　澳博冇運行 - 孫柏文</title></header><body><h1>金手指：永利開幕　澳博冇運行 - 孫柏文</h1><p>孫柏文相信好多好似我咁嘅典型「港男」，都曾經嘗試過深深單戀一個人，用層出不窮，甚至愈來愈誇張嘅手段去示愛。例如寫一篇水蛇春咁長，幾千字嘅情信，跟住寄畀鍾意嘅人，希望可以打動佢接受你嘅愛意。當然，如果個女仔係讀番書嘅話，出啲咁嘅招數，佢收到你封信時，只會順手丟入垃圾桶。不過，丟之前都會講一句：「Smellslikedesperation。」（嗅到有陣頑固、無計可施、垂死掙扎嘅氣體味。）<br> 咁今日喺澳門，出名起賭場、酒店，不惜工本、無寶不落嘅史提芬‧永利SteveWynn，就會喺澳門為佢第一間酒店連賭場開幕。大家可能問：「永利搞賭場、酒店，有幾咁不惜工本、無寶不落呀？」不如攞佢喺拉斯維加斯啱啱開嘅酒店比較。嗰間酒店有800間房，不過興建成本多過150億港元，如果大家仲記得我哋特區嘅玫瑰園計劃，興建青馬大橋嘅成本，都冇150億。仲有，我哋當年仲要話興建大橋嘅前宗主國財團搵笨，呃我哋啲血汗錢。</p><p>不過講番澳門，因為我以前做石油分析員嘅時候，要對世界各國，對於發牌及壟斷性行業嘅公共政策略懂一二，所以濠賭概念股興起嘅時候，我當時嘅老闆就叫我睇埋濠賭股。所以作為半個濠賭股分析員，我都想知道永利究竟可唔可以好似金沙一樣，用少過兩年時間，連本帶利、地皮和大廈興建成本，一口氣賺番來。雖然知道要拭目以待，不過都有半點期望。<br> 我記得當年濠賭概念股，都係全靠金沙集團LasVegasSands喺04年第一次有澳門業務業績嘅季度報告裏面，講畀全世界知道「濠賭概念」有幾咁離譜地好賺，先至可以興起。不過今時唔同往日，澳門賭壇已經進入國際級嘅戰國時代，所以永利開幕都增加唔少變數。</p><p>巴塞領隊唔鬧南華</p><p>我記得有好多朋友問過我，點樣睇濠賭公司嘅長線走勢，特別係嗰兩間「地頭蟲」公司，澳博同銀河。當年我經常用嘅比喻就係：「澳博同銀河一定有一番龍爭虎鬥，情況有如足球壇當年南華對寶路華一樣咁精采。不過，問題係金沙同永利就係巴塞隆拿FCBarcelona同皇家馬德里RealMadrid，一個就好波，另一個就不惜工本。仲要佢哋一齊喺同一個聯賽裏面，晚晚作賽。」所以，唔怪之得就連「南華班主」何鴻燊博士都話有「惡性競爭」，要開始免費派發叉燒飯。<br> 其實，如果你睇永利先生或者金沙集團嘅艾德森講澳門賭業，佢哋謾罵得最多嘅係對方，好少會講何博士壞話。理由好簡單，如果你係巴塞嘅領隊，你會鬧皇馬多啲，定係講南華多啲？不過除咗睇永利同艾德森講嘅嘢之外，如果你要知道班「地頭蟲」嘅情況多嚴峻，就不如走去葡京攞一盒免費叉燒飯，跟住深呼吸，我都相信你會同自己講：「Smellslikedesperation.」<br> 最後，我喺度首先預祝澳博可以好快成功獲批准上市。雖然我所餘無幾嘅錢，已經買晒白銀同中石油，所以無能力身體力行去支持澳博上市，不過，我係好希望可以睇到佢哋本招股書，睇吓佢哋係唔係好似銀河娛樂同嘉華建材當年嘅合併通告講一樣，間公司係幫澳門政府同啲「百家樂中介人」打工。<br> 孫柏文</p></body></html>