<html><header><meta charset="utf-8"><title>　　張建東辭公職休養 - 李八方</title></header><body><h1>　　張建東辭公職休養 - 李八方</h1><p>行會成員兼港交所董事張建東盛傳患上血癌，月前去咗美國醫治，雖然梁智鴻早前話收過張建東電郵，話已經康復緊，會盡快返港，但政府噚日出稿，話張建東已經以私人理由請辭西九諮詢委員會轄下財務小組召集人嘅職務，睇嚟張建東可能要一段長時間休養。<br> 為補張建東嘅空缺，煲呔噚日宣布委任咗夏佳理接佢召集人嘅職務。至於張建東會唔會辭埋行會成員，𠵱家仲未知，行會暑假休會，呢個月12號先復會，八方希望佢早日康復，可以返港開會。<br> 煲呔同時公布委任郭炎同韋智理兩人入財務小組，任期到今年底為止，肥龍讚佢兩個管理經驗豐富，郭係博物館委員會委員，而韋則係海洋公園董事局副主席。</p></body></html>