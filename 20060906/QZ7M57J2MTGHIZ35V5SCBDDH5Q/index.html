<html><header><meta charset="utf-8"><title>一網股事：中建材候低買</title></header><body><h1>一網股事：中建材候低買</h1><p>中國建材（3323）上星期一公布中期業績，由盈轉虧，股價翌日一開市即大插水，最多跌近9%，見2.5元，但好快止跌回穩，之後連升4個交易日，直至噚日先回番2.5%，報收3.10元。<br> 隻股大跌後識得拗腰升番轉頭，兼且近幾日反彈成交明顯增多，唔使睇圖都知佢強勢，難怪唔少散戶對佢有興趣。喺「Yahoo討論區」內，leokchui問：「現價可否追入?」<br> 「香港討論區」嘅阿汶認為，「宏觀調控唔關佢事，中長線可看好……我相信3元心理關口會有幾大支持，現價唔怕博」，「Yahoo討論區」嘅bennyliu8882000話「本身都做建築的，香港好多大地盤要起都係同佢定貨，大家諗吓2008年奧運，好多場要開始起，起一個運動場館要用幾多材料同鋁，我真係唔識計」，不過佢補充「唔係好業績好生意就會升嘅……（炒股）好似同賭錢冇分別」。<br> 查實中建材上半年因受其附屬及聯營公司進行A股股改影響，需一次過支付2.14億元，如扣除有關開支，集團除稅後盈利應較去年同期升1.2倍。圖表上，大部份技術指標向好，但𠵱家唔使心急入市，等挨近10日線2.925元至買。<br> 余文</p></body></html>