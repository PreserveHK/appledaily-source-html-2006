<html><header><meta charset="utf-8"><title>窩輪搏擊：和黃弱勢短炒9207</title></header><body><h1>窩輪搏擊：和黃弱勢短炒9207</h1><p>前日美國LabourDay，向打工一族致敬，美股高掛免戰牌，港股前日趁美股冇市炒高90點，昨日跌番75點，大致扯平，當無玩過，等昨晚美股表演後，相信今日入市買賣藍籌股嘅人會多番啲。<br> 恒指雖然偏軟，但係炒國企股嘅活動無停，雖然尾段國企股跟大市落番啲，不過，H指嗰支「倒轉錘」其實唔係好曳，昨晚美股如果靠穩或高收，今日H指應該會再抽高。<br> 和黃P輪9207：大市雖然有機會炒上去，但係隻和黃（013）近期就表現得唔係幾好，昨日報收70.20元，跌0.7%，上個禮拜落過69.85元，估計與印度港口業務投資受阻嘅傳聞影響，當然3G業務喺英國面對競爭對手減價競爭，亦畀淡友有位入，和黃股價如果守唔住69.85元，68元支持位要面對好大考驗。隻P輪9207昨日報收41仙，升咗3.8%，有3個幾月命，溢價2%，槓桿17.1倍（有效10.8倍），可以諗下買番啲，正股下試68元，應該可以升上55仙，𠵱家嘅引伸波幅17.6%，未算太大鑊氣，不過，喺正股跌穿70元後，相信引伸波幅會顯著上升，到時9207嘅升幅會比預期大。現價可小注買入，正股跌穿69.85元可買多少少，若果正股上番71元，沽出計數。</p><p>另一隻和黃P輪9374，昨收24.4仙，有效槓桿都係10倍左右，但引伸波幅略高，都可以考慮，止蝕參考同9207一樣，目標價33仙。<br> 俊樺</p></body></html>