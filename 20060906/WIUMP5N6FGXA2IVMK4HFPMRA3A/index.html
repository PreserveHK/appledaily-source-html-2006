<html><header><meta charset="utf-8"><title>　　港人之光迎戰奧運 - 李八方</title></header><body><h1>　　港人之光迎戰奧運 - 李八方</h1><p>剛喺加拿大取得足夠分數，夠資格出戰傷殘奧運馬術賽嘅葉少康噚晚返港，喺機場得到好多人歡迎，如無意外，佢會係歷來首位取得呢項參賽權嘅香港代表。<br> 「呢個係好多人努力嘅成果。」葉少康坐喺輪椅上對記者講，佢最希望另外兩位隊友林棟同李光明喺比利時分站可以攞到好成績，一齊參加2008年北京傷殘奧運馬術賽。問呢位香港之光同中大之光（中大畢業生）心情如何？佢話梗係好興奮，𠵱家最想係返屋企休息瞓覺。而稍後佢都會去比利時參賽，希望提高心理質素。<br> 葉少康一歲時發高燒導致大腦麻痹，下肢肌肉不協調，用一雙鋁合金枴杖度過35個春天；7歲時佢騎上小馬背上，天份盡顯，佢隻馬「履冰之注」已經成17歲大，唔知到時可唔可以出賽。有份到場歡迎佢嘅殘疾人士奧運會暨傷殘人士體育協會主席馮馬潔嫻就話星期六會開個祝捷會。<br> 民政事務局局長何志平都好識做，雖然自己冇到，都有派員到場接機歡迎葉少康，仲公開表揚佢，話佢今次喺溫哥華嘅佳績令香港喺首次協辦傷殘奧運馬術時，就有運動員躋身其中，實在難能可貴。<br> 肥平祝願葉少康能喺未來嘅賽事中繼續努力，締造更美滿嘅成績。</p></body></html>