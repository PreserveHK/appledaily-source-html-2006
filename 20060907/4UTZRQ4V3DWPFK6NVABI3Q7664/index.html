<html><header><meta charset="utf-8"><title>Blog新樓：翔龍灣值萬蚊呎？</title></header><body><h1>Blog新樓：翔龍灣值萬蚊呎？</h1><p>土瓜灣樓都要過萬蚊一呎？冇錯，就喺翔龍灣嘞。呢個熱賣緊嘅樓盤，畀人喺《Unwantsforum》勁踩實用率勁低、環境勁差、價錢勁貴。<br> 「聲討」由網友sunsunl發起，佢話：「翔龍灣外形老土似居屋，間隔極差，大部份單位浴室冇窗，仲要用窗口式冷氣機，但係就賣豪宅價錢。周圍環境惡劣，附近舊區品流複雜，而碼頭間唔中仲有自由行。1、2、3、5座C、D、E、F低層對正巴士總站，隔籬仲係煤氣公司，咁都要5000幾蚊呎，完全係sell東南九龍規劃發展乜乜都會公園、郵輪碼頭、沙中線扯高個價，但最快6年後先整好，仲要未落實，精明嘅你千祈咪中招。」<br> 網友supyin搭口：「啲錢落晒去做宣傳、廚房用料、智能家居嘛！又話豪華會所，遊艇嘛……羊毛出在羊身上……總有人受得住咁嘅價錢……」</p><p>恒基樓遲買有着數</p><p>kennyx就提醒大家買恒基樓遲買有着數咁話，好似港X豪庭、半X豪庭𠵱家仲有貨尾，大把優惠。<br> aannddyy123更認為個盤「風水一定唔會好，遲啲附近包圍住都會發展，尤其對住啓德嗰邊，個地盤咁大，超勁動土剎，有咗BB要小心，好易小產，唔好唔信。」<br> 翔龍灣於上月下旬開賣，個多星期累售約800伙，佔整體1782伙45%，呎價由4050至1.16萬元。<br> hitrate指數：1316次<br> 報料電郵：business@appledaily.com</p></body></html>