<html><header><meta charset="utf-8"><title>馮仁昭四圍超：安仔消夜谷腩襯肥杏</title></header><body><h1>馮仁昭四圍超：安仔消夜谷腩襯肥杏</h1><p>許志安啱啱同肥杏胡杏兒拍攝無綫劇集《肥田囍事》，為咗襯得起肥杏，安仔除咗裝假肚之外都要增磅，唔覺唔覺就做咗大胃王。噚日凌晨時分，馮仁昭就撞見佢拖埋老友蘇永康、張達明、谷德昭、唱片監製陳光榮同歐陽德勛等等，拉大隊去尖沙嘴富瑤海鮮酒家開枱食大鑊飯。</p><p>康仔變交通燈</p><p>食飽飽之後，大約喺凌晨點零鐘左右，只見安仔一支箭咁由酒家走出嚟，迅速竄上佢嗰架價值約160萬嘅黑色平治SL55跑車。雖則呢部車已經落地兩年，但安仔平日十居其九都係由保母車接送，好少揸車，如果唔係親眼見到佢揸車，差啲唔記得安仔都係有牌之人㖭。<br> 過咗10分鐘，谷德昭同張達明都先後散band，之後輪到歐陽德勛都同女友蔡立，中間夾住個電燈膽蘇永康壓軸離場。由於已經半夜三更，加上康仔着到五顏六色，戴白框眼鏡、綠黃橫間Tee兼配橙波鞋，成盞交通燈咁款，好鬼搶眼。佢警覺力超高，人向前行，個頭就向後望，即時發現街頭有記者，之後佢就揸住部四驅車帶記者遊花園，睇嚟康仔都得閒得好緊要喎。</p></body></html>