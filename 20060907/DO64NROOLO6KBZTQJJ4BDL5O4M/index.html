<html><header><meta charset="utf-8"><title>窩輪搏擊：睇淡中海油買2408</title></header><body><h1>窩輪搏擊：睇淡中海油買2408</h1><p>美股周一假期，港股投資者等佢復市畀啓示，點知美股復市冇方向，喺高位反反覆覆當交差，搞到港股班好友昨日冇晒策略，俾淡友㩒住砌，好彩落到恒指10日線，班好友頂到實一實，算係守住短線嘅好淡分界線。<br> 現貨成交314億元，反映啲乜？梗係好淡大搏擊。睇番早近幾日嘅成交保持喺270億元樓上，好耐未見過，期指結算後嘅未平倉合約總數好多，月頭就咁大個倉，絕對係搏殺格，睇嚟港股今個月唔會平靜。恒指守住17200，可以等機會炒番上去，若跌穿咗，睇怕17000關都幾難守得住。</p><p>中海油P輪2408：中海油（883）近排喺10日線樓下橫行，啲fans日日望反彈，點知佢昨日跌穿咗橫行區，即係話又多咗班人坐艇，話就話昨日嘅收市價6.63元企喺50日線，但係技術形勢已變得好差，反彈少少都會被止蝕貨頂實，若跌穿50日線，好快就要下試6.20至6.30元。中海油都算係有啲份量嘅恒指股，個勢咁淡，隨時係淡友主攻嘅目標。隻P輪2408昨日收50仙，升7.5%，槓桿率13.3倍（有效5.4倍），溢價9.5%，仲有半年期，現價買番啲，正股跌落6.20元，隻輪應該見到70仙，正股上番6.80元樓上止蝕。<br> 國壽C輪4933：國壽（2628）升破14.22元創新高，報收14.26元，10日線掉頭向上，股價應該可以推向15元。隻C輪4933昨日收95仙，仲有84日先到期，槓桿率15倍（有效9.1倍），正股升上15元，4933應見1.40元，以正股10日線（13.86元）做止蝕參考。<br> 俊樺</p></body></html>