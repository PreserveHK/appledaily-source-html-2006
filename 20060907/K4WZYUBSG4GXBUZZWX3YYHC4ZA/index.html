<html><header><meta charset="utf-8"><title>中環在線：六叔做主持隻字不漏 - 李華華</title></header><body><h1>中環在線：六叔做主持隻字不漏 - 李華華</h1><p>要數近期邊單賣盤最震撼同經典，排第一位肯定係李家二少澤楷單8號仔，暫時仲後無來者。排第二位呢？雖然仲未開估，但應該係六叔六嬸檔邵氏，唔係咩？<br> 淨係睇六叔上月入院，邵氏即刻出通告，話有人想買，再睇住六叔出院，然後去半島表演hightea，再睇埋噚日六叔主持股東會，仲隻字不漏以英文讀埋啲文件，再聽埋佢個鄉里、頭號潛在買家其士周亦卿老闆話自己只係「中間人」……嗰種詭異程度，直頭拍得住蕃薯梁哥哥聲稱，自己係「機緣巧合」無厘頭做咗白武士，亦可以同超人話管唔到個仔媲美！<br> 究竟六叔一生心血會花落誰家呢？邵氏上個禮拜又再出多次通告，話仲跟唔同潛在買家傾緊，佢哋個首席掌櫃JeremiahRajakulendran話，不時有人向佢哋示愛，但從來只係人哋搵上門，未試過做主動……係嘅，嘍就唔值錢嘛。</p><p>買家要得到祝福</p><p>至於周老闆呢？佢老人家話無興趣買邵氏或者TVB，只係介紹朋友畀邵氏個董事局認識，而朋友範圍好廣泛，中外華洋都有，淨係唔包括曾被「煲」到買硬TVB的二少，因為二少本身同六叔經已好熟……咁將來會唔會改變主意想買呢？周老闆話，有錢賺又正當嘅生意（包括傳媒），佢都有興趣同埋會考慮……咁即係點？唔知係咪暗示會買呢？<br> 至於呢單deal幾時開估，暫時無可奉告，只可以講，吸取咗8號仔嘅「教訓」，阿爺理論上，係唔會再畀個過程咁風高浪急，高潮迭起，但有樣嘢可以肯定，就係個買家一定要得到阿爺「祝福」!<br> 李華華<br> LiWaWa@AppleDaily.com</p></body></html>