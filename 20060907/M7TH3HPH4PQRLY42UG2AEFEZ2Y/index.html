<html><header><meta charset="utf-8"><title>大班最開懷</title></header><body><h1>大班最開懷</h1><p>搞乜活動都好，最緊要係夠聲勢，呢樣嘢公益金就至叻，好似噚日咁，佢哋宣傳9月29日嘅「公益服飾日」，搵齊政界許仕仁、商界鄭海泉及柯清輝、娛樂界孖妹衛蘭衛詩，同埋十幾個幼稚園豆丁助陣，咁無論你係邊類人，都總會知道佢哋個活動。<br> 許老爺、柯大俠同鄭大班喺政商界份量十足，但講到活動上嘅焦點，佢哋就唔及班豆丁，事關佢哋着晒唔同服飾行catwalk，動作生鬼表情趣怪，睇到三個大男人開懷大笑兼拍爛手掌。<br> 搞咗十三年嘅「便服日」，今年改名「服飾日」，因為煲呔曾嘅「唔好打呔着西裝返工」呢句說話囉！事關佢講完呢句之後，商界員工衣飾即時大解放，家吓唔少機構嘅員工，都已經着便服返工，公益金再以呢招籌款嘅話，善款收益難有驚喜；睇怕曾特首都估唔到，佢呢個提議，會誤中副車。<br> 華華問鄭大班嗰日會着乜，用乜新look見人？佢話無諗過，睇吓使唔使見客先再決定；不過就好肯定，無論如何，都唔會着到好似卡通公仔咁返工。有人又問，若果佢嘅員工着第間銀行嘅制服返工，又得唔得呢？佢笑笑口話，帶埋第間銀行嘅客嚟就得。</p></body></html>