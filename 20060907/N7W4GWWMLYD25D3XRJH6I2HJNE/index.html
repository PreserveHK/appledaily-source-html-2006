<html><header><meta charset="utf-8"><title>影音試團：細機DC變大炮　隔幾條街知電車去邊</title></header><body><h1>影音試團：細機DC變大炮　隔幾條街知電車去邊</h1><p>最近相機界大熱話題，首推Nikon同Canon鬥到難分難解嘅新單鏡DC啦！咁多人談論，全因近年單鏡DC已變得平民化，好多用家心郁郁升高一班玩單鏡DC，其中一個原因就係單鏡DC可以換鏡，遠有長鏡，影風景又可轉Wide鏡。若然連DC仔都做到闊景遠景包辦，你又會點揀？<br>記者：許福合<br>攝影：何家亮<br>ImageGirl：Fion</p><p>Ricoh喺細機DC市場，一向以28mm廣角鏡打出名堂，個個想影Wide一定諗起Ricoh！今次推出新機CaplioR5同時兼備遠攝功能，Zoom近啲影又得，要拍團體照唔使換支廣角鏡，一樣照拍。</p><p>比單鏡機更靈活</p><p>相對於單鏡DC，R5最明顯優點，梗係身材纖巧好多，大小其實同張信用卡差唔多，而厚度即使配支長鏡，亦只不過係半粒AA電芯多啲，絕對唔過份。另外，單鏡機特點係可因應環境換鏡，對愛潮又愛拍SnapShot玩家會嫌麻煩，優點都變成缺點。玩SnapShot最重要有「即食」嘅方便，見到靚女靚景，換得鏡嚟已經錯失機會！R5實用之處，係無鏡頭限制，一機一鏡就可以兼顧到遠景到WideShot，廣角部份繼承系列最強嘅28mmWide，而遠攝功能更具高達7.1倍光學變焦，即係相當於28-200mm鏡頭，呢個變焦Range真係打破細機「兩頭唔到岸」嘅缺點。R5變焦掣經過R4用家反映之後，改成推桿式變焦，筆者用過就覺得粒掣細咗啲，加埋都幾實，要變焦就稍嫌唔夠靈活。</p><p>灣仔實試長炮手</p><p>經過灣仔時忽發奇想，離遠嗰架電車去邊嘅呢？卒之拎起手上部RicohR5，以200mm長炮Zoom埋去試影SnapShot。變焦時因為粒掣太細，唔係咁順手，不過從相片可睇到28同200mm嘅分別；當開埋數碼變焦，雖然手震在所難免，不過字體都仍然清晰可見。</p><p>廣角影透視佳</p><p>同一位置影，一般33mmWide嘅DC最多影到人，而R5嘅28mm攞埋四邊環境，特別有氣勢，影團體照一字排開都冇問題。</p><p>樹蔭下黑雀照影</p><p>喺樹蔭底下，影黑雀仍可對焦兼唔手震，有賴防震系統之外，高ISO亦不可缺少。</p><p>ISO1600玩夜攝</p><p>近期好幾部DC都以高ISO做賣點，R5亦唔執輸，具備由64至1600ISO值，可以拍出更滑淨相片。遇到夜景，亦可推高至ISO1600拍攝，再加上同系列沿用嘅光學防震系統，以保持組件同一位置來穩定相片，比一般軟件式防震效果來得好。實際用落，大約可提高手持範圍兩級左右，靈活配合ISO值拍攝，就能拍出既Sharp又少雜訊嘅相片。</p><p>而機背LCD亦由原來15萬像素提升到23萬像素TFT，大小為2.5"，光度足夠之餘，可視角度憑筆者觀察，應接近180度，即係接近水平打側望個芒仍然清楚，用嚟拍DV就非常方便，R5拍片亦提升至640×480（每秒30格），機仔DC嚟計已算不俗。</p><p>用家意見<br>Yan：唔使忙於走位</p><p>拎上手影相反應都算快，最鍾意佢有廣角鏡拍攝，同班人影相唔使走位咁煩，㩒到最Wide就夠影。</p><p>Stephan：貪佢輕鬆瀟灑</p><p>本身有部單鏡DC，每次去影相必備幾支鏡，加埋Body真係幾重，如果要行山遠足，拎部R5細細部，真係輕鬆好多。</p><p>PROFILE</p><p>感光元件：724萬像素CCD<br> 變焦：7.1倍光學、3.6倍數碼<br> 屏幕：2.5吋（23萬像素）<br> ISO：64至1600<br> 儲存：SD卡<br> 電源：專用鋰電池<br> 體積：96×55×26mm<br> 重量：140g<br> 查詢電話：麗確攝影器材（22925111）</p></body></html>