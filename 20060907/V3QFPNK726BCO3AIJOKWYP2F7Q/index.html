<html><header><meta charset="utf-8"><title>金手指：點解祖國要扮儍仔暴發戶？ - 孫柏文</title></header><body><h1>金手指：點解祖國要扮儍仔暴發戶？ - 孫柏文</h1><p>今日，又係時間孫柏文用隻金手指去篤爆謬論。今日要篤爆嘅謬論，唔係來自我班「財經口水佬」同行，又唔係來自我啲舊同行石油分析員，謬論來源其實係委內瑞拉總統「美洲社會主義永遠革命家，卡斯特羅接班人」雨果．查韋斯HugoChavez。上個月尾，佢走去「神州遊」，途中宣布話到2012年，委內瑞拉將會出口每日100萬桶石油畀我哋祖國，可以話比起今日嘅每日15萬桶石油多啲啲。<br> 首先，到2006年嘅今日，反美大左派查韋斯，已經做咗委內瑞拉總統超過八年，不過，到今時今日，花旗國都仲係委內瑞拉石油嘅最大客戶。而委內瑞拉嘅國家石油公司PDVSA，有一間全資擁有嘅子公司Citgo，到今日都仲經營1.4萬個喺花旗國嘅油站，每日賣油畀花旗國嘅老百姓。</p><p>邊個畀運費</p><p>大家可能會問：「傳聞花旗國政府曾經嘗試推翻查韋斯，佢又對花旗國政府痛恨入骨，點解到今時今日，兩個國家都仲好似「一切照舊」咁，來往嘅經濟活動千絲萬縷？」原因好簡單，委內瑞拉就得一樣嘢出口，呢樣嘢就係石油。冇錯，我哋祖國及東亞地區都好似花旗國咁，好需要進口石油。不過，由委內瑞拉去到花旗國新奧爾良，只需要行走大約3000公里，而就算係拉一直線，由委內瑞拉去到祖國，距離都差唔多1.5萬公里，呢個距離都仲未計要經過巴拿馬運河或者南美洲大陸嘅最南端。<br> 所以，如果你覺得委內瑞拉賣多好多石油畀祖國係「既定事實」，我就要問你一句：「邊個畀運費先？」根據估計，如果石油唔運去花旗國，而係將油運去祖國，每桶石油嘅運費就要多10美元，每日100萬桶，即係每年要用多36億美元。如果係祖國政府畀運費，祖國就不如問沙地阿拉伯買多啲油算數。而如果係查韋斯畀，佢一定心諗不如繼續賣石油去花旗國算，因為可以每年多36億美元喺南美洲搞搞震。</p><p>只為買技術</p><p>大家可能會問：「如果係咁，點解查韋斯仲要咁高姿態宣布呢個消息？」孫柏文相信係因為祖國政府，真係令到查韋斯相信祖國會畀運費。大家可能會再問：「祖國政府唔係蠢㗎，點解要呃查韋斯呢？咁都算，呢個消息仲要畀啲『逢中必反』嘅花旗國政客做文章，何必呢？」其實，原因係委內瑞拉嘅石油一向都是最劣質嘅石油，所以令委內瑞拉國家石油公司有世界最先進提煉劣質油技術。<br> 咁地球上容易提煉嘅優質油已經買少見少，全球各地只剩劣質油，祖國政府有見及此就一定希望得到先進提煉劣質油技術。如果要問委內瑞拉買呢個技術，就倒不如扮演一個「典型祖國儍仔暴發戶」角色，同委內瑞拉講：「我大把錢，好想無端端挑戰花旗國世界霸主地位，我又想買你嘅石油，不過唔識點提煉。不如你教我點煉，跟住我就向你買油，好唔好？」希望為大家成功篤爆呢個謬論。<br> 孫柏文</p></body></html>