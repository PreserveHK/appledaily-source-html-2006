<html><header><meta charset="utf-8"><title>鄭海泉忘了身在何處</title></header><body><h1>鄭海泉忘了身在何處</h1><p>今個禮拜最熱門嘅話題，一定離唔開銀行五天工作七天營業，周末開門做生意，係其門如市，定係水盡鵝飛，唔少人都想知，其中一個就係恒生柯清輝；佢仲話打算今個星期六，親身落區巡下舖，若果大家周末經過恒生，不妨昅吓見唔見到柯大俠！<br> 講到七天營業，又點可以唔問鄭海泉，事關呢個咁偉大嘅構思係滙豐搞出嚟嘅！鄭大班話，唔會迫同事周末周日返工，唔鍾意新制返五日工嘅員工，可以揀番舊制返五日半，事關佢哋唔想返禮拜嘅話，唔通用支槍指住佢咩！<br> 華華問佢下個星期會唔會同馬時亨去湖南長沙？佢竟然反問華華，我下星期喺邊呀？諗咗兩諗，先醒起佢會去北京同新加坡，出席國際會議，應該唔得閒跟馬仔北上，跟手又問局長去湖南做乜？係咪打波？倒轉頭向傳媒索料。</p></body></html>