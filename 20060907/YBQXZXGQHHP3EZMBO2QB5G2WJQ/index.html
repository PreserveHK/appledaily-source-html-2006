<html><header><meta charset="utf-8"><title>DBS員工高層齊擊鼓</title></header><body><h1>DBS員工高層齊擊鼓</h1><p>如果大家心水清的話，應該記得三年前當DBS完成收購道亨銀行後，曾經大搞品牌推廣，當時的廣告及宣傳品均用上鮮艷嘅橙色；事隔三年，DBS宣布再推出新嘅品牌策略，今次喺成個亞太區，統一用紅、黑兩色，作為企業色彩，連同三套以英文、廣東話同普通話廣告片在內，聽講單係今年就要花費1000萬坡元。<br> 聞說DBS今次搞品牌運動前，喺上個禮拜同噚日，就先後向3500名香港及5000名新加坡員工搞大型聚會。喺香港員工聚會上，30名管理層同員工上台表演打鼓包括大中華區企業及投資銀行主管、星展銀行香港分行總經理陳勁和，以及星展香港董事總經理兼零售銀行業務總監Sunny張，都似模似樣。<br> 至於點解要打鼓？原來要帶出背後理念，指DBS「同一銀行、同一隊伍、同一心跳」咁解。</p></body></html>