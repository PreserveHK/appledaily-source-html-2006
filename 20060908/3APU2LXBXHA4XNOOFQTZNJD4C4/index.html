<html><header><meta charset="utf-8"><title>金手指：篤爆「輪商」法興原料謬論 - 孫柏文</title></header><body><h1>金手指：篤爆「輪商」法興原料謬論 - 孫柏文</h1><p>噚日，孫柏文見到法興銀行特登為傳媒搞咗一次，題為「WhyareHotCommoditieshot？」（粗略繙譯為：「點解原材料咁勁？」）嘅研討會。大家都知道我好想去呢個研討會。不過，因我一早有要事在身無法參加，所以惟有去到舉辦研討會嘅會場，留下聯絡電郵，等收關於呢個研討會嘅文件。<br> 咁噚日晏晝時分，我就第一時間開電腦睇吓法興寄畀我嘅文件。一睇，原來個研討會分為兩部份。根據該文件，第一部份講嘅就係孫柏文喺《金手指》日日寫，點解原材料咁勁嘅原因。例如，佢講話世界經濟，特別係亞太地區高速增長令到需求增加，佢又有講世界各國嘅中央銀行濫發鈔票，所以引發原材料價格通脹。<br> 講研討會嘅第二部份，咁大家都知道法興出「窩輪」warrant都差唔多係特區數一數二嘅「輪商」。所以我都好想睇法興今次會畀啲乜嘢大家去賭原材料會升。點知，喺文件裏面，法興第一件就話賭原材料升，最好就係直接買原材料升，唔好買有關嘅股票。例如，賭黃金升，直接買黃金，好過買金礦股。法興仲要好好人咁，提供圖表去支持自己嘅論點。</p><p>不過，我一睇呢個論調，就即刻大嗌：「WHAT?!?」（乜話?!?）如果大家仲記得，孫柏文曾經講過，一間冇做對沖嘅原材料公司，因為有基本開採成本，所以如果原材料升10%，利潤可以升得更多，市盈率不變，股價就會升得多過原材料升幅。因為如此，我就更加細心研究法興提供嘅圖表。第一個圖，就係法興話買石油好過買油股嘅圖，法興就用咗油價對法國油公司Total嘅走勢，明顯油價比Total好。不過，所有對國際石油股有少少認識嘅人，都知道Total係廢嘅。所以為咗篤爆法興嘅論調，我就幫大家加埋857中石油嘅走勢（圖1）。相信大家都一目了然。<br> 法興講油都算數，講黃金嘅圖就更離譜，佢居然用出晒名瘋狂對沖、預售黃金嘅Barrick股價走勢去比金價走勢。大佬，一早預售黃金嘅金礦，到金升嘅時候，當然冇佢份！股價一定落後金價㗎啦！所以，我就為大家加咗少做對沖嘅NewmontMining走勢（圖2）作為參考。<br> 最後，我好仰慕法興同我一樣對原材料嘅信心。不過，今次為咗賣啲新產品，做埋啲咁嘅圖就唔啱啦。所以我想同法興講：「大家都對原材料有信心，不過賣嘢唔好去到咁盡，下次小心啲啦！」<br> 孫柏文</p></body></html>