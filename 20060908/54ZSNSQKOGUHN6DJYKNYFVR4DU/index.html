<html><header><meta charset="utf-8"><title>蘭西情報課：城市花園炒家眼光獨到</title></header><body><h1>蘭西情報課：城市花園炒家眼光獨到</h1><p>對於投資者嚟講，不論樓市旺淡，都係搵錢時機，人人看升，摸貨自然容易轉手，個個都話跌，就係執平貨等機會嘅時候。世紀21日昇地產黃文龍話，北角城市花園10座高層F室，723呎，望全海，啱啱以463萬元摸出，摸者喺8月份以400萬元低價買入，唔夠一個月，賺咗63萬元，升值近16%。<br> 睇番紀錄，6月份樓市最淡靜嗰陣，10座中層F室都賣到440萬元，上個月雖然一手樓搶客搶得緊要，但係個高層單位竟然賣到400萬咁平，真係要佩服幫個投資者入貨個經紀鋤價手段高。聽講呢位投資者只係區內嘅散戶，手上揸住三、四件屋苑平價貨，大部份係舊年開始低市價一至兩成買入，暫時好多都係收緊租，今年底租期陸續滿一年期，就可能加價成半至兩成放售。</p><p>至於北角區最活躍嘅兩、三個大炒家，加埋晒有幾十件貨，同樣都係舊年開始掃入，等緊時機慢慢放售賺差價。<br> 炒樓投機從來都係錢搵錢嘅遊戲，「沙士」之後嘅刀仔鋸大樹故事，基本上只係十年一遇嘅香港奇迹。喺一味怨人炒樓唔啱嘅同時，反省一吓自己有冇投資觸覺可能仲實際。<br> 電郵地址：nancy@appledaily.com</p></body></html>