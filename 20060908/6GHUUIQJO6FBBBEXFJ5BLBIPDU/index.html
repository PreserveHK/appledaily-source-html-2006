<html><header><meta charset="utf-8"><title>股路縱橫：兩年套現百億中新有大升力</title></header><body><h1>股路縱橫：兩年套現百億中新有大升力</h1><p>恒指再跌162點，連穿10日同20日線，初步形勢已轉淡，上月24日低位16871同50日線（16855）的支持應可經得起考驗。大市雖調整，但上升股（唔計認股證）仍逾300隻，個別發展愈來愈明顯，內地房產股繼續發光。<br> 創富生物（340）係咁升，噚日最高仲搶到上1.53元。係人都知，股價冇可能一條氣咁上，果然預期嘅大震倉終於出現，一震之下，竟然插到落去10日線（0.98元）水平先反彈，跌幅成35%，好得人驚。早兩日已講過，趁高位可以游一游水，食多轉，噚日大震倉之時正係低吸嘅最好機會。創富急升後調整，短期股價表現會略為反覆，但中線仍可看好。<br> 講番內地房產股，大部份逆流而上，基金同大行不斷收集，相信好快會創出今年新高。<br> 房產股炒落後概念，中新集團（563）應係首選。先睇以下數字，以噚日收市價同今年高價比較，中國海外（688）嘅跌幅係5.7%、上海置業（1207）跌12.5%、雅居樂（3383）相差13.4%、越秀投資（123）低16.5%、北辰（588）跌19.6%、華潤置地（1109）跌21.9%；至於中新，同高位比較，跌幅達42.6%！大圍向好，跌得過龍嘅，反彈亦會好急。</p><p>圓底收集近完成</p><p>投資發展地產，最快要3年才有收成，中新03年底轉型，大舉收購項目，明年開始可進入收成期。07年度（4月結算），預期可銷售樓面逾40萬平方米，而08年度更有100多萬方米，保守估計每方米售價7000元人民幣計，兩個年度的售樓收益已可達100億元。<br> 中新現在北京、天津、重慶及深圳有業務，土儲達330萬方米，並計劃在上海及成都發展新項目，明年首季土儲可增至500萬方米。<br> 中新長達3個多月的大圓底收集已接近完成，近日由低位回升，並已拋離3條平均線，升破0.74元阻力，短線目標指向0.89元，中線可重上1.20元水平。<br> 郭兆誠</p></body></html>