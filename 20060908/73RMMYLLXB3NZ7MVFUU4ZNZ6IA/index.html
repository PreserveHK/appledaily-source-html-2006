<html><header><meta charset="utf-8"><title>招行港英美同步記招</title></header><body><h1>招行港英美同步記招</h1><p>萬眾期待嘅招行今日開始認購，一眾高層雖側身在歐美路演，噚日仍盡最後努力，透過視像會議，開記招谷聲勢。董事長秦曉及執行副行長兼財務總監陳偉，喺倫敦發功；而行長馬蔚華及執行副行長李浩，就喺三藩市見人；佢哋約埋班香港記者，齊齊喺本港時間下晝4點半開會。<br> 倫敦慢香港七個鐘，呢邊4點半，即係嗰邊朝早9點半，所以秦曉同陳偉精神都唔錯；三藩市嗰邊就慘啲，係凌晨時分，雖則馬行長同李浩都無瞌眼瞓，但馬蔚華講嘢嗰陣，就未開聲，經常好似痰上頸咁，做高層真係唔易。<br> 雖則班高層無喺記招現真身，但號召力不減，吸引到過百傳媒早早到場；同前幾日在四季酒店路演一樣，一開始司儀就鄭重介紹秦曉，話佢係劍橋博士，而秦董都唔慳家，即場晒幾嘴英文，其餘一眾人等，就全程講煲冬瓜。</p></body></html>