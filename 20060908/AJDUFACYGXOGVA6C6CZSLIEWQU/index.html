<html><header><meta charset="utf-8"><title>濰柴自定問題</title></header><body><h1>濰柴自定問題</h1><p>濰柴動力噚日開記者會解釋業績，可能近排業績會太多，公關大員驚啲記者撈亂晒啲公司資料，唔識問問題，於是就幫記者一把，向每位記者派一條問題，等大家唔使諗咁多嘢，淨係讀條問題出嚟就得！華華噚日亦有幸抽到一條問題，係有關要求管理層解釋上半年業務情況，同埋預計吓下半年業務前景嘅問題。其實呢啲問題咁大路，斷估唔使派紙仔都會有記者問啦！有行家同華華講，原來濰柴都唔係第一次派紙仔，曾幾何時以前都試過！<br> 華華建議，不如下一次唔好派紙仔咁普通，索性整一條好似卡拉OK嘅影片，上面有晒要問嘅問題，問到邊條問題，嗰條問題就好似啲歌詞咁逐個字變色，可能啲記者仲投入啲呢！</p></body></html>