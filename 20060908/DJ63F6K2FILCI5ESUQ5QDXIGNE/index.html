<html><header><meta charset="utf-8"><title>新盤推冧二手定律打破</title></header><body><h1>新盤推冧二手定律打破</h1><p>新盤賣到火紅火綠，好多人話二手市場即刻死晒，尤其係啲入伙無耐嘅屋苑，因為分分鐘同樣價錢可以買到全新嘅樓。不過，中原嘅研究報告，就推翻咗呢個講法，10個新晉屋苑8月份嘅流通比率，有4個比7月升咗；3個無變化；3個跌咗少少，埋單計數，8月有169宗二手成交，比7月151宗升11.9%，整體流通比率就由0.54%升到0.6%。<br> 高踞榜首嘅係長沙灣泓景臺，流通比率0.83%；紅磡海逸豪園就升得最勁，由0.42%升至0.74%，升左0.32個百分點。不過，最令蘭西嘖嘖稱奇，係土瓜灣傲雲峯，竟然拎咗亞軍，有0.77%，咦？乜最近土瓜灣唔係有新盤開咩？所以話，呢個研究推翻咗新盤推冧二手市場呢個講法㗎喇！</p></body></html>