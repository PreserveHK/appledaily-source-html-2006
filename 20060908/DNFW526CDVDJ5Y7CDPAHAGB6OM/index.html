<html><header><meta charset="utf-8"><title>浪翠有客追價業主偷笑</title></header><body><h1>浪翠有客追價業主偷笑</h1><p>青山公路浪翠園一期2座一個低層單位，有買家追價近3萬蚊成交，不過呎價都只係2000蚊多啲，重平過某啲屯門、元朗樓，蘭西都差啲唔記得，呢個盤曾經係最當炒嘅新界豪宅之一，喺97年樓市高峯期，海景單位呎價全部過萬，山景低層都賣到6000蚊一呎。<br> 雖然愈嚟愈多港島豪宅嘅呎價已重返、甚至超越97年，不過，睇浪翠園樓價走勢，𠵱家最靚嘅單位，都係賣緊3000零蚊一呎，睇怕有排都返唔到家鄉。至於質素較差嘅單位，就更加唔使諗，最多好似上述業主咁叫高幾萬蚊，有買家肯追價都算執到。<br> 中原楊潤開話，單位587呎，原本119萬成交，點知業主突然心雄嗌高4萬蚊，好彩買家情有獨鍾，肯追價至121.8萬成交，每呎2075蚊，相對原業主04年嘅買入價99萬，賺22.8萬離場。</p></body></html>