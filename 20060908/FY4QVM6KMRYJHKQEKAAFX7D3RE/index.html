<html><header><meta charset="utf-8"><title>窩輪搏擊：博中移輪揀3496</title></header><body><h1>窩輪搏擊：博中移輪揀3496</h1><p>個市昨日繼續跟外圍跌，恒指大幅低開，但啲買盤毫無懼色，沽幾多要幾多，搏擊之後，整咗支「十字星」出嚟，恒指開市17099，收市17096，相差3點，即係點數上淡友取勝，但係若以連跌3日嘅市況睇，即係話港股喺現水平已搵到支持。<br> 大家都知道一鼓作氣嘅道理，「再而衰、三而歇」，淡友要唞一唞，好友自然會敲響自己個鑼鼓，打番轉頭，睇吓好多隻大藍籌噚日收市已企番穩，就知道喺此消彼長之下，好友會做番啲嘢，個市若反彈，可先睇17200。<br> 博反彈，一定揀重磅指數股，仲要係技術走勢有睇頭嗰啲，睇吓啲圖，大家應該心中有數。<br> 中移動C輪3496：中移動（941）昨日收51.10元，跌1%，股價喺保歷加通道中軸企穩，成交增加支持股價以陽燭收市，周線圖走勢仍強，反彈應該可試52.50至53元。近幾日大市跌，多多少少同下周一新舊恒指成份股變換同埋比重調節有關，大戶嘅調整行動差唔多搞掂晒，個市隨時會抽番上去，中移動勢強，有機會升破53元，推向55元。</p><p>中移動C輪3496昨收19.6仙，掛牌冇幾耐，仲有173日壽命，槓桿率26.1倍（有效7.8倍），引伸波幅32.9%，正股試53元，隻輪應該可試26仙，正股若升上55元，3496應該唔會低過32仙，21仙樓下買啲，正股跌穿50元止蝕。<br> 另一隻C輪3401現價（42.5仙）都可以諗，槓桿率12倍（有效6.2倍），正股上試53及55元，隻輪嘅目標價52仙同64仙，止蝕參考同3496一樣。<br> 俊樺</p></body></html>