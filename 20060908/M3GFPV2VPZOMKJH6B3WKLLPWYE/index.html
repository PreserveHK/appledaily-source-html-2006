<html><header><meta charset="utf-8"><title>中環在線：寶哥哥錫晒黃司長 - 李華華</title></header><body><h1>中環在線：寶哥哥錫晒黃司長 - 李華華</h1><p>李國寶同黃仁龍，一個做銀行一個掌律政，一個老一個少，但佢哋行得好密──大家唔使多心，佢哋唔係官商勾結，只不過係兩個人一齊坐行會，關係千絲萬縷，而且識咗二十幾年。<br> 當年仁龍仔仲年輕，又窮，唔係寶哥哥帶頭搞咗個劍橋獎學金，造就仁龍仔入劍橋讀書，佢都未必有今日嘅成就，寶哥哥直頭係睇住佢大、睇住佢成材。華華聽聞寶哥哥有份向煲呔曾推薦呢位後輩，谷佢做埋司長，話唔定他日做埋特區首長。<br> 既然有知遇之恩，所以當身為管理專業協會（HKMA）主席嘅寶哥哥，開聲請黃仁龍做協會晚宴嘅主禮嘉賓，仁龍仔又點會托手踭吖！況且佢都要管理龐大嘅政府律師團隊，同管理專業算做拉得上多少關係啦。噚晚餐飯，喺港格筵開三十五圍，每圍枱9500蚊，即係每位800幾。</p><p>聽到入晒神</p><p>寶哥哥身為主人家，同老婆潘金翠一早到場打點迎賓，兩個人拉住黃仁龍，圍埋一齊不知幾好傾，寶哥哥仲公開大讚：「仁龍係我識嘅人之中，最勤力嗰個。」<br> 當黃仁龍演講嗰陣，平日冇乜耐性，聽人講嘢聽唔夠幾句就走（一係就瞓）嘅寶哥哥，唔止聽到入晒神，仲時不時笑笑口，見微知著，就知寶哥哥幾咁欣賞呢位年輕司長啦！<br> 李華華<br> LiWaWa@AppleDaily.com</p></body></html>