<html><header><meta charset="utf-8"><title>　　龐維仁諸多道理撐「良心」僱主 - 李八方</title></header><body><h1>　　龐維仁諸多道理撐「良心」僱主 - 李八方</h1><p>八方噚日同香港僱主聯合會嘅行政總監龐維仁見面，覺得呢個團體「幾有良心」。點解？最低工資問題就快擺上立法會傾，佢哋當然反對，但龐維仁話唔係為咗要幫僱主慳錢，而係為咗弱勢社群着想喎。<br> 龐維仁解釋，如果真係立法定出最低時薪30或50蚊，一份清潔洗碗工月薪隨時七、八千蚊，到時老闆實請晒啲後生，𠵱家肯捱四、五千蚊嘅中老年人士聽失業。佢認為工資應由市場決定，至於點令僱主自律，佢話可透過簽署冇法律效力、未知有冇罰則、仍未有細節、未知會有幾多僱主簽嘅僱員薪酬約章……<br> 勞工界同僱主團體爭論緊應否將佣金計入底薪，該會當然反對，龐維仁話，好多僱員都冇諗過佣金可計入底薪，如果計埋會好亂。佢哋咁為弱勢社群着想、咁明白僱員諗法，唔怪得龐生話「香港大部份僱主都有良心」！</p></body></html>