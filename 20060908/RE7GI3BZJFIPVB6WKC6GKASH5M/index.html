<html><header><meta charset="utf-8"><title>闖兩關4部iDo智能手機等你攞</title></header><body><h1>闖兩關4部iDo智能手機等你攞</h1><p>新一代手機玩嘅功能就好夠喇，不過講到個人手賬（PDA）功能，論實用同方便都未及PocketPC，所以好多着重實際用家都會選擇SmartPhone，貪佢擁有手機功能同時，仍然可當部PocketPC咁玩。今日《蘋果》聯同聯訊科技送出4部iDoS601，隨機仲送埋個數字蓋，方便篤住打電話，只要填妥表格Fax返嚟就有機會獲獎！<br>記者：許福合<br>攝影：黃子偉</p><p>數字蓋代替篤芒</p><p>作為新一代SmartPhone，S601仍然擁有傳統大芒特色，配備一個2.8"輕觸式TFT芒，供用家任篤任寫，而且因為解像度去到QVGA（320×240），質素都算唔錯，睇相睇文件都會特別清楚。配合最新《WindowsMobile5.0》，畫面仲可隨時橫置或打直，按唔同需要選擇，如上網睇Web，橫度就睇得較為舒服。隨機更為S601個靚芒附上一個專用嘅數字蓋，插上後當機蓋咁用，除咗起到保護作用，當啓動電話功能時，㩒機蓋數字鍵就等同喺屏幕下按，打電話一樣方便，即使將部機放落褲袋，都唔怕迫爆芒！之前試過好幾部SmartPhone，都有通話細聲毛病，S601就無呢個問題，至少搭緊地鐵都聽得清楚。</p><p>金屬機身硬淨</p><p>唔講你可能留意唔到，推出S601嘅iDo原來係台灣品牌，過往亦曾替外國名牌以OEM形式生產手機，今次自己落手落腳出機，成績都唔錯，好有日系機風格，而且金屬味重，摸上手夠晒硬淨襟撞！尤其好用係芒下按鈕夠多，好多功能都可設快速鍵，閒時用來玩遊戲亦算好㩒。美中不足係只支援GSM三頻，未用到3G網絡，不過就有齊藍芽同Wi-Fi，上網、傳檔案仍算方便好用。<br> 家陣嘅手機當然唔會少得拍照功能，S601就配備200萬像素鏡頭，打橫更可當成DC咁玩，快門掣仲跟足晒設於機頂右側，簡直變身為一部數碼相機！S601設有多種拍攝模式，亦可變身DV拍MPEG4，加上大部份PPC軟件都可安裝，擴充性絕對比一般手機好。</p><p>PROFILE</p><p>制式：GSM三頻<br> 處理器：FreescaleiMX21（350MHz）<br> 屏幕：2.8"QVGATFT<br> 記憶體：64MBSDRAM/128MBFlash<br> 主要功能：200萬像素鏡頭、192和弦、媒體播放器、藍芽、Wi-Fi、MiniSD<br> 體積：109×55×21.5mm<br> 重量：140g<br> 查詢：聯訊科技（31642288）</p><p>遊戲篇</p><p>想擁有呢部實用娛樂兼備嘅SmartPhone手機，只要闖過以下兩關，答啱問題Fax過嚟，就有機會得到呢部S601。</p><p>第一關：選擇題</p><p>1.S601配備有幾多像素拍攝功能？<br> A.30萬<br> B.130萬<br> C.200萬<br> <br> 2.S601支援何種記憶卡？<br> A.MiniSD<br> B.SD<br> C.MC<br> <br> 3.S601嘅輕觸式屏幕尺寸？<br> A.1.6"<br> B.2.5"<br> C.2.8"</p><p>第二關：幾多牙籤塞爆芒？</p><p>S601使用上個2.8"屏幕，相比於一般手機面積就大得多，不過實際上有幾大呢？不如我哋用牙籤比一比！</p><p>參加辦法</p><p>1.參加者須將答案填妥在參加表格內，並聯同個人資料*，傳真至27420542/23075869，即有機會獲獎。<br> 2.遊戲時間為今日早上10:00至下午5:00，過早或逾時均作廢。每人只限參加一次，每次只可傳真一張表格，多過一張者以第一張為準。<br> 3.答中所有問題而又最早傳真**的頭4名參加者各得到iDoS601智能手機一部。<br> 4.如沒有參加者答中全部問題，則以答中最多問題及答案最接近者獲獎。（答案相同則以傳真時間**最早者可獲獎。）<br> 5.得獎者將有專人通知。<br> 6.為公平起見，《蘋果日報》及聯訊科技員工、家屬不得參加是次遊戲。<br> 7.《蘋果日報》對賽果保留最終決定權，參加者不得異議。<br> 8.所有獎品之保養由獎品供應商負責，《蘋果日報》概不負責。<br> *參加表格上之姓名須與身份證相同，否則將被取消資格。<br> **以本報傳真機所顯示的時間為準。<br> <br> ‧必須憑報紙上的參加表格才可以參加遊戲。</p></body></html>