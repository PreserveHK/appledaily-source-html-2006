<html><header><meta charset="utf-8"><title>西貢村屋去貨快</title></header><body><h1>西貢村屋去貨快</h1><p>八月樓市有幾好，睇吓啲大型新盤銷售數字咪知囉，馬灣珀麗灣同將軍澳城中駅，都一個月賣逾千伙。大盤暢銷，細盤都唔輸蝕，中原高級分區經理劉國輝報料，西貢村屋御庭園最後3個單位，都喺禮拜一賣埋，即係話，個盤一個多月賣咗20伙。<br> 御庭園建有16幢村屋，合共32伙，發展商之前賣咗12伙，套現1.4億，後嚟搵中原做獨家，結果不負所託，短時間清袋。<br> 講番禮拜一賣出嘅最後3伙，其中B段地下單位，700呎連花園，買家由屋苑業主介紹睇樓，結果好啱心水，即刻用293.8萬買嚟度假，每呎4197蚊。<br> 另一個B段頂層單位，700呎連相同面積天台，就由將軍澳客以312萬買入自住，呎價4457蚊。</p></body></html>