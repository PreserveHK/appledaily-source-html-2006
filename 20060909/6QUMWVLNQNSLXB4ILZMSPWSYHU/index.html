<html><header><meta charset="utf-8"><title>馮仁昭四圍超<br>夜蒲老蘭側田安仔貓晒　Stephy清醒避醉漢</title></header><body><h1>馮仁昭四圍超<br>夜蒲老蘭側田安仔貓晒　Stephy清醒避醉漢</h1><p>緋聞男女方力申同鄧麗欣（Stephy）、楊千嬅同側田前晚相約夜蒲蘭桂坊酒吧，個個都玩到盡興而歸，查實佢哋係為所屬金牌經理人公司一位女同事慶祝生日，成班人喺雲咸街一間上樓酒吧開P。除咗兩對緋聞男女外，吳雨霏同已經唔係金牌人嘅許志安都有到賀。成班人玩到兩點幾，唔少人飲咗酒，而飲到面紅紅嘅安仔唔怕吹波仔，照樣揸佢部Benz離開。</p><p>千嬅無厘頭歪嘴</p><p>小方同Stephy都係錫身之人，冇飲酒好清醒，走嗰陣就分別同朋友離開。Stephy出到門口，有位醉意好濃嘅代客泊車人員即刻螞蟻「嬲」蜜糖、舉晒V字手勢要求合照，Stephy勉強笑一笑，見對方隻手好似想伸埋嚟，就馬上彈開，嗱嗱聲上的士走人。<br> 「千杯不醉」嘅楊千嬅同側田梗係唔飲唔安樂，千嬅睇嚟冇醉，不過一見到班記者就無厘頭歪嘴，至於側田係醉得最厲害，要由兩位同事扶實落樓，仲邊行邊保持住個有型甫士，但好明顯目光呆滯，好似俾人點咗穴咁。</p></body></html>