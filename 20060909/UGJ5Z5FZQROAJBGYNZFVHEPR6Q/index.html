<html><header><meta charset="utf-8"><title>朱孝天按摩按出禍</title></header><body><h1>朱孝天按摩按出禍</h1><p>朱孝天拍攝劇集《楚留香傳奇》期間俾導演批評佢唔靚仔兼態度惡劣，是非陸續有來，最近有劇組人員指朱孝天嘅按摩技術一流，咁啱早排女主角之一胡靜中暑，有傳朱孝天大獻殷勤，去咗對方間房幫佢按摩。消息傳出後，胡靜好勞氣咁話：「當天房裏有他跟我的助理，還有別的演員。」朱孝天就透過經理人澄清話當日有助手隨行。</p></body></html>