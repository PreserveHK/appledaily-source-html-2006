<html><header><meta charset="utf-8"><title>二手筍盤：全港少過5部！　原裝「廿腳」ToyotaCarinaGT賣$43,000</title></header><body><h1>二手筍盤：全港少過5部！　原裝「廿腳」ToyotaCarinaGT賣$43,000</h1><p>想買部跑得又坐得舒服嘅四門房車？咁今日為大家介紹嘅呢4部二手筍盤，就一定啱你心意。首推98年ToyotaCarinaGT，原裝1.6公升20哇佬4A-GE引擎，加6前速手波同避震，要快走真係NoProblem，上手車主仲對佢珍而重之，保養甚佳，二手叫價都只係4萬3，諗得過。<br>記者、攝影：鄭達基<br>查詢：大昌行易手車（22621118）</p><p>ToyotaCarinaGT　罕有原裝</p><p>抵買指數：★★★★★<br> 唔好諗住呢部CarinaGT係98年車，上手車主一定用到好盡，但事實卻剛好相反，車主對佢珍而重之，Keep到好似新車一樣，而且仲係原裝頂級GT辣版，用嘅係「廿腳」（即20哇佬）1.6公升4A-GE引擎，車主換咗6前速手波、Bilstein避震、TRD風杯、Enkei17吋軨，最重要係部車全港少過5部，仲係4門車，值得考慮。<br> 當年車價：$166,000<br> 二手叫價：$43,000</p><p>SubaruLegacyB4<br>　半自動波好玩</p><p>抵買指數：★★★★☆<br> SubaruLegacyB4嘅最大賣點，就係內外都一樣咁惡。呢部02製、03年登記出牌嘅LegacyB4，外觀設計好有跑車Style，車廂內有跑車桶椅跟4幅式Momo跑車軚環，坐落去有如置身跑車當中。2.0公升水平對向4汽缸Turbo引擎配+/-半自動波，性能表現都唔差㗎！<br> 當年車價：$288,888<br> 二手叫價：$119,000</p><p>AudiA41.8T　<br>A/T爽得多</p><p>抵買指數：★★★☆☆<br> 今趟有部2001年藍色A41.8T，內外保養甚佳，而且仲要係高級真皮車廂，豪到爆燈。再者，1.8公升Turbo偈配A/T，更加係追求速度表現車迷所夢寐以求嘅配搭。<br> 當年車價：$318,000<br> 二手叫價：$188,000</p><p>BMW318iA　豪華車廂合所需</p><p>抵買指數：★★★☆☆<br> 眼前呢部98年製、99年登記落地嘅BMW318iA，全車內外有近95%新之餘，引擎表現仍然好精神。今次呢部車仲有皮椅及車廂四周桃木配搭，愛豪華嘅Fans一定啱晒。<br> 當年車價：$312,750<br> 二手叫價：$128,000</p></body></html>