<html><header><meta charset="utf-8"><title>影碟教室：SONYMP3玩防水</title></header><body><h1>影碟教室：SONYMP3玩防水</h1><p>無意中喺日本SONY網站中發現，有款全新運動型MP3機將於9月15日喺日本發售，香港行貨暫時未有得買。呢部MP3外形為圓棒狀，有1GB（NW-S203F）同2GB（NW-S205F/B）兩款型號，最搞鬼係大玩生活防水設計，對落雨天、又或因跑步而帶嚟嘅汗水照防可也！功能上仲有埋卡路里計算、步速計算、紫外線檢測、加速力偵測等，係真正配合運動需要而設計，並非單靠賣相搵食嘅機種。唔單只咁，佢只需快速充電3分鐘，就可聽歌3粒鐘；叉足45分鐘嘅話，最長用到18個鐘㖭。相信就算你唔鍾意跑步，聽到呢樣咁強嘅Function，已經夠吸引力啦。記者︰陸俊雄</p><p>網址︰www.jp.sonystyle.com/Walkman/<br> 　　Product/S200f/index.html</p></body></html>