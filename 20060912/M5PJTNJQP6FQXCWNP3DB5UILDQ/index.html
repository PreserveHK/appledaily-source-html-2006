<html><header><meta charset="utf-8"><title>車人合一：3肥掙爆辣椒仔　仲可蹺腳坐</title></header><body><h1>車人合一：3肥掙爆辣椒仔　仲可蹺腳坐</h1><p>從前，SuzukiSwift有個綽號叫「辣椒仔」，得此名跟它外觀跟性能偏向跑車化有莫大關係。今天，它重出江湖，還推出了新款，外觀跟性能表現也要比舊的好。故此，3名身形龐大嘅女士們決定向它下挑戰書，以外形、車廂及性能三方面作出挑戰，結果竟然係……<br>記者：鄭達基<br>攝影：林栢鈞</p><p>Anita<br> 體重：16X磅<br> 坐車要求：<br> 我咁高大，最緊要唔頂頭。</p><p>Carry<br> 體重：16X磅<br> 坐車要求：<br> 夠力靚仔。</p><p>Carol<br> 體重：22x磅<br> 坐車要求：<br> 我一人坐兩個位，極挑剔。</p><p>挑戰一　車廂空間一剔Pass</p><p>Carol：「我哋挑戰Swift第一個項目係車廂！」<br> Anita：「我仲諗住Swift細細，車廂唔慌大得去邊；又真係諗唔到空間感都OK喎！」<br> Carry：「原來部車闊1,690mm同高1,510mm，咁唔怪得坐晒我哋3肥之外，載埋肥仔記者Dennis都仲有好大空間，我Buy！哈哈！」<br> Anita：「係噃，我同Carry坐喺後座都唔覺得逼，兼且可以蹺腳坐，掂！喂，Carol，唔好將啲冷氣風口校晒去吹自己好喎。」<br> Carol：「Sorry！我覺得中控台編排最簡單，設備齊，一眼望就知係Control邊樣設備，方便。」<br> Carol：「我咪講咗Sorry囉！嚟，唔好嬲，食塊薯片先。」<br> Anita：「哈哈！」</p><p>Carol：「尾廂Size算大，尾門開啓幅度都OK。」<br> Anita：「我覺得低地台設計，拎嘢好方便。」</p><p>Anita：「咦，後座空間都算OK。」<br> Carry：「嘩，蹺腳坐都得。」</p><p>Carol：「諗唔到個車廂竟然係咁大。」<br> Carry：「係呢，真係俾佢個樣呃倒呢。」<br> Anita：「我都係咁話，所以即刻食塊薯片賀吓佢先。」</p><p>挑戰二　造型外觀胎軨被扣分</p><p>Anita：「挑戰完車廂，第二Part係咩呀？」<br> Carry：「咁就梗係佢個外觀啦！」<br> Carol：「咦，啱我！我至鍾意睇靚仔……吖，唔係，係靚車至啱。」<br> Anita：「我講先，我講先！呢一代Swift嘅造型同上一代比真係差好遠，我講嘅唔係話個樣差咗，而係個樣型咗喎。」<br> Carry：「有幾型先？」<br> Anita：「嗱，以前曾經喺香港出現嘅Swift，個Look係傾向扁平，好流線型嘅；但新一代就好唔同，部車個Size望落好似大咗兼高身咗，但線條都係咁流暢。另外，部車雖然係無裝包圍，但車頭Design就好有霸氣，闊鬼面罩跟長形頭燈，型仔到呢。之不過……」<br> Carol：「之不過咩呀？」<br> Anita：「咪係套胎軨同部車個Style唔多襯囉！呢款5幅式雙柱合金胎軨，比原裝嗰套5幅式真係差好遠，都係原裝嗰套靚仔啲。」</p><p>Carry：「泊好位，等我食塊薯片鬆吓先。」<br> Carol：「等我又食塊先。」<br> Anita：「Swift睇位易，你都係算罷啦！」</p><p>Anita：「合金胎軨未夠靚仔。」</p><p>挑戰三　起步加速手波反應快</p><p>Carry：「終於到最後一Part：部車嘅性能！」<br> Carol：「得1,300c.c.，載晒咁多個，仲行得郁？」<br> Anita：「試吓咪知囉。」<br> Carol：「夠力喎。」<br> Carry：「係囉！」<br> Anita：「唉，一早話咗你哋唔留心！呢部Swift用嘅係1.3公升偈，內附可以令引擎變得慳油好力嘅VVT技術，再加埋同樣係跑車化嘅5前速手波配備，所以起步加速反應夠快囉！」<br> Carol、Carry一齊：「哦，原來係咁。」</p><p>SuzukiSwift1.3規格</p><p>引擎：1,328c.c.直4DOHC<br> 馬力：91ps/6,000rpm<br> 扭力：118Nm/4,000rpm<br> 傳動：5前速手波<br> 售價：$109,800<br> 查詢：香島汽車（23320091）</p><p>出車資料</p><p>牌費：$4,012<br> 保險：$11,932（以0%NCB計算）<br> 出車總計：$125,744</p><p>供款計算機</p><p>首期：$12,575<br> 利率：6%<br> 每月供款：$2,924×48期（以上數據僅供參考）</p></body></html>