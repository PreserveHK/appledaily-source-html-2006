<html><header><meta charset="utf-8"><title>新舖速遞：英式牛肉批　加啤酒至正宗</title></header><body><h1>新舖速遞：英式牛肉批　加啤酒至正宗</h1><p>Katie話：「失戀，想喫餐勁放縱自己。」我推介佢去愉景灣沙灘漫步媾靚仔，開懷大嚼治情傷，點知黑開有條路，換晒三點式先嚟落雨，沙灘鬼影都無隻。好彩新開嗰間英式餐廳有料到，食物好味到爆，食飽仲邂逅到大隻型男，一次過照顧到生理同心理需要。臨走，太陽出來了，不枉山長水遠搭車轉船貢入嚟……<br>記者：黃若茵<br>攝影：林栢鈞<br>模特兒：Katie</p><p>8成客係外國人</p><p>「McSorley'sAleHouse」打正旗號做英國菜，曾任「Shooter52」、「DanRyan」嘅大廚李先生有30幾年入廚經驗：「我喺傳統英式餐廳學師，英國菜比美國菜清淡得嚟又不失食物香味，𠵱家我哋有8成客都係外國人，佢哋好捧場㗎。」除英國菜，餐廳仲提供英國人另一最愛印度咖喱，咖喱由印籍師傅Kumar主理，客人可到外賣專櫃買返屋企食，「有4成客人選擇外賣，可能係外國人文化啩。」打包走好吖，學Katie話齋，打包去沙灘睇住日落慢慢食，夠浪漫吖嘛！</p><p>一般西餐廳價錢</p><p>入得愉景灣食嘢，仲以為一定有番咁上下貴，打開餐牌望吓，竟然只係一般西餐廳價錢！有啲疑惑，話晒都係高級住宅區，絕對有收得貴嘅理由，餐廳副經理Jessie解釋：「雖然呢區住客消費力高，但佢哋要求低價錢食到高質素食物，佢哋經常用住宅Clubhouse嘅價錢同我哋比，講真，Clubhouse收得平係因為一早屈咗入會費吖嘛……所以我哋唔可以定得太貴，不過平唔代表我哋會將價就貨喎。」話知你乜理由喇，總之平就有着數，我呢個外來客都唔使㩒住荷包喪擦，爽呀。</p><p>牛肉批$88</p><p>大廚：「加西芹、甘笋及3種唔同啤酒燴西冷牛肉，係傳統英式牛肉批做法。」牛肉咬落有微微啤酒味，好香口。</p><p>炸芝士條$38</p><p>外形勁似魚手指，其實成條都係Pizza常用嘅Mozzarella芝士，咬落特別軟熟煙韌，怕膩的話可點啲茄醬喇。</p><p>烤西冷扒$158</p><p>大廚：「我設計咗個烤爐，喺火山石上放美國入口山胡桃木，木頭散發嘅香氣被澳洲西冷吸收，食落特別香。」</p><p>勁辣咖喱蝦$70</p><p>Kumar：「用嘅係Vindaloo咖喱，加咗自製辣味香料，係最辣嘅印度咖喱。」每顆味蕾都感覺到辣味，勁呀！</p><p>羊肉咖喱角$30</p><p>Homemade咖喱角大隻多餡，外皮厚但鬆脆，加洋葱調製嘅羊肉帶少少羶，但易入口。怕羶？食得羊肉預咗羶㗎喇。</p><p>食客有Say</p><p>搵食攻略</p><p>McSorley'sAleHouse（29878280）<br> 地址：愉景灣愉景廣場B座地下11A-1號舖<br> 營業時間：12:00nn-12:00mn<br> 交通：中環港外線碼頭乘往愉景灣渡輪直達<br> 座位：145個<br> 人均消費：$150-$200<br> 有着數：持eclipse會員卡可獲85折優惠<br> 最好賣：炸魚薯條，日賣60份</p></body></html>