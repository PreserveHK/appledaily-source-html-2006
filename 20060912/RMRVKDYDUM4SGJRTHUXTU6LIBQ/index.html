<html><header><meta charset="utf-8"><title>大學生打躉之九：我Hea夠先返學校上堂！</title></header><body><h1>大學生打躉之九：我Hea夠先返學校上堂！</h1><p>理大屋宇設備工程學3年級生Pierra話：「理大學生多，Lunch時間兩個Canteen都迫爆，唔會搵到位食飯。」唔想同人迫，好多理大生會去尖東甚或行遠啲趁去尖沙嘴厚福街搵食。短短厚福街兩旁全部係食肆，越南菜、潮式粉麵、壽司……無錯係要乜有乜，不過好多都係食完夥計就會眼睥睥，用眼神示意你快閃嘅舖頭，坐多陣都唔方便。Pierra話：「除咗呢間上樓舖『798』喇，坐得好舒服。」</p><p>「798」主打意大利菜，菜式選擇唔多，價錢比起其他地舖食店略高，不過勝在環境有型又Relax，一推門就見到個開放式大廚房，每逢有兩小時以上Lunch時間，Pierra就會約埋幾個同學一齊去「798」食飯︰「貪食完可以舒舒服服Hea吓吹吹水，Hea到時間差唔多先返學校上堂。」連餐廳負責人都歡迎大學生長枕︰「雖然我哋有Setlunch，不過都鼓勵客人叫滿一枱嘢食同朋友一齊Share，唔使一人食一個Set，咁樣氣氛都好啲，可以坐耐啲嘛。」<br> 記者：方綺君<br> 攝影：周旭文</p><p>798炭燒拼盤（前）$150<br>日式芥末醃牛柳沙律$88</p><p>Pierra最鍾意食炭燒拼盤，貪夠大碟可以同同學一齊Share：「拼盤有雞肉串、肉眼扒、魷魚同雜菌，全部醃過香草炭燒，配埋Salad同味濃黑水欖，叫杯嘢飲慢慢歎最啱。」</p><p>鮮蝦球茴香意大利飯$128</p><p>一般意大利飯較硬身難入口，「798」嘅意大利飯就做到好軟腍，撒上巴馬臣芝士碎更增香味。</p><p>蝦球鮮蝦汁扁意粉$128</p><p>簡約菜式，蝦球用料新鮮好爽口，刻意唔落牛油煮意粉，感覺無咁肥膩，但入口仍然Creamy。</p><p>798unit&amp;co.（23660234）<br> 地址：尖沙嘴厚福街9號1樓</p></body></html>