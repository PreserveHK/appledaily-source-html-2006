<html><header><meta charset="utf-8"><title>車人合一：宋太四口買四驅　要塞入沙灘17寶
</title></header><body><h1>車人合一：宋太四口買四驅　要塞入沙灘17寶
</h1><p>宋太一家四口，啱啱買咗架豐田RAV4四驅車。「買RAV4原因好簡單，佢放得入我哋宋氏沙灘１７寶。仔女好鍾意去沙灘同郊外，私家車唔啱用，逼爆倉就坐唔到人。七人車？唔同㗎，用RAV4個四驅系統，可以輕鬆咁揸去好多郊外地方，我哋上星期先去完白泥，好好玩。」<br><br>記者：黃婉冰　<br>攝影：何家亮</p><p>17件去玩必備雜物
</p><p>1.手提式旅行雪櫃　1個<br> 2.大型太陽傘　1把<br> 3.炭　1包<br> 4.燒烤叉　5隻<br> 5.軚盤防盜鎖　1把<br> 6.滑板　1塊<br> 7.摺合式櫈仔　1張<br> 8.伸縮式膠桶　1個<br> 9.旅行藤籃　1個<br> 10.魚竿　1支<br> 11.釣魚用品工具箱<br> 12.水槍　1支<br> 13.水果袋　1個<br> 14.沙灘蓆　2張<br> 15.飲品　6支<br> 16.大水泡1個<br> 17.大鱷魚浮床1張<br> &#13;</p><p>一向鍾情私家車的宋氏伉儷，一個月前買了最新的RAV4四驅車，何解突然轉投四驅車陣線？「因為要放入我哋去玩的17樣物件。」<br> 宋太：「其實我一向都鍾意四驅車，之不過以前四驅車無咁多款，唔似得𠵱家啲咁舒服，而且同小朋友去沙灘玩，要帶好多東西，私家車根本載唔晒，咁啱見到RAV4符合晒所要條件：4門設計、車廂空間大、尾廂容量大，試車後我覺得好好揸、易操控，車身唔算太高，尤其是個軚盤好柔，輕輕力已經可以轉向自如，睇位泊車都唔算好難……」</p><p>軚感柔啱女人
</p><p>宋生（忍唔住插嘴）：「我就覺得個軚盤柔咗啲啦，女人揸就會覺得好易上手，但男人就會覺得軚感唔多夠，可能我揸慣房車，軚感重啲，可以放心掟彎，呢架車感覺就完全唔同，開頭揸都有少少唔慣，但無所謂，都係老婆用，佢鍾意咪得囉！」<br> 宋太：「你成日開快車，呢架舒服又好用，上斜、起步夠力，最好係佢有埋個差速系統，四條胎咬地啲，落雨載住小朋友都唔怕跣胎。整體嚟講我都幾鍾意呢架車，唯獨是有陣時起步要畀重油，1波去2波略嫌長氣咗少少，但我覺得呢個問題不大，最緊要係佢夠爽快。」&#13;</p><p>車身高睇位好
</p><p>宋生：「其實我哋都有諗過買旅行車或七人車，但感覺始終太大架，外形唔及四驅車咁輕巧，仲有係入唔到低矮停車場，而且老婆揸四驅車，車身高睇位睇得通。我見架RAV4個尾廂都夠大，又唔會話太難入停車場，車身唔巨型，平時佢揸去湊放學、去街市都無聽佢話有問題。」</p><p>宋太點睇：
</p><p>「唔使插匙，㩒掣就可以開關引擎，方便。」</p><p>「平時兩隻手攞滿餸，袋住個遙控行埋去就可以開車門，唔使㩒、唔使插匙，真係方便好多。」</p><p>宋生點睇</p><p>「我啲仔女最鍾意打開車頂個大天窗，佢哋話睇住啲雲一路飄過，好得意㗎。」</p><p>「拍低椅背後放得仲多嘢，我最鍾意揸佢去釣魚。」</p><p>宋氏兄妹有Say：
</p><p>「我每次喺車尾攞玩具都唔使大人幫㗎。」　</p><p>「我最鍾意就係個大尾廂，事關可以放晒我啲沙灘玩具，連張大浮床都擺得入。」</p><p>宋家Profile：
</p><p>宋太　<br> 年齡：3ｘ歲<br> 買車要求：最緊要易睇位、易操控、容量夠大(儲物或載客要多)。<br> <br> 宋生<br> 年齡：3ｘ歲<br> 買車要求：要夠力水、起步爽快、坐得舒服，唔好咁大食。<br> <br> Keito<br> 年齡：6歲<br> 坐車要求：舒服，夠位我同妹妹一路坐車一路玩。<br> <br> Saya<br> 年齡：3歲半<br> 坐車要求：可以畀我擺好多好多……玩具。</p><p>ToyotaRAV4規格
</p><p>引擎：1,998c.c.直4DOHC<br> 馬力：152ps/6,000rpm<br> 扭力：19.8kgm/4,000rpm<br> 傳動：4前速自動波<br> 售價：$255,960<br> 查詢：皇冠汽車（23054555）&#13;</p></body></html>