<html><header><meta charset="utf-8"><title>先達密探：PDA手機插水4嚿</title></header><body><h1>先達密探：PDA手機插水4嚿</h1><p>呢期PDA手機新聞唔算多，但講到冧價消息，近日就喺機場Sales口中收到料；據稱O2Atom由早前台價做回贈之後，今回真係冧咗4嚿，由本來$4,980跌至$4,580，原因好似話唔少玩家指Atom易Hang機、多「畢屎」等，所以去唔到貨。<br>售賣點：創意（23934568）<br>記者：尹謹基</p><p>三星D528唔使兩千</p><p>三星滑蓋機D528具備黑、白兩色，早幾日已由$2,180冧至$1,880，據講係抵受唔住台機減價嘅衝擊，好多水貨佬寧願減價賺少啲，都好過冇生意做！不過D528僅限行貨跌價，至於水機嗰款D520仍企穩$1,680，差兩嚿水梗係撐行貨啦！<br> 售賣點：創意（23934568）</p><p>諾記6234簡單有理</p><p>呢排水機新貨真係唔多，數到大Brands只有諾記部6234到港。咪睇佢外形鈍鈍哋好薯嘜，原來都係3G系列之一，支援WCDMA及GSM三頻，機背仲有個200萬像素相機㖭，雖不設VideoCalls功能，但勝在體積細細部、線條簡單，方便放落袋。<br> 售賣點：樂進（23806669）</p></body></html>