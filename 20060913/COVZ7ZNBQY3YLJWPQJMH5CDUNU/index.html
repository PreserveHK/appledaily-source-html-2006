<html><header><meta charset="utf-8"><title>影音試團：紅雨警告濕地公園實試　陰陰濕濕影貝貝</title></header><body><h1>影音試團：紅雨警告濕地公園實試　陰陰濕濕影貝貝</h1><p>市面DC種類好多，有專攻高像素、大玩高ISO等，不過好少見一機有齊上述功能；如果你自命貪心，想買部DC集百家所長，今次介紹啱晒你口味，事關Olympus推出幾部新款DC，當中有部更係千萬像素、ISO高達6400，同時生活防水兼防震，可以話對落雨、陰濕、唔夠光嘅環境下都冇有怕。<br>記者：陸俊雄<br>攝影：伍慶泉<br>ImageGirl：Geneieve</p><p>踏入秋季適宜郊遊拍攝，今次搵嚟靚女Gen試試4部Olympus新DC，去到天水圍濕地公園影貝貝。可惜天公不作美，正當佢影緊貝貝一雙厲眼，大雨就一直無停過！天文台仲發出紅雨警告，阿Gen就好似豬仔被迫趕入豬欄咁，俾工作人員趕入訪客中心！咁嘅情況理應好冇癮，但撞啱佢手持部「陰濕」DC，咁惡劣嘅環境，反而突顯新機優勢，相照影可也！</p><p>幾陰都影到！</p><p>未睇介紹前，你仲可以話得Casio有部千萬像素細DC，但睇番今日主角μ1000後，你會發現Olympus唔只玩上千萬像素，仲加埋ISO6400，誓要做暗黑之攝獵王！雖然將μ1000調校到ISO6400時，DC會強制式降至300萬像素，但除非你拎張數碼相去曬A3Size以上做海報，否則呢個像素水平，3R相已綽綽有餘！阿Gen試過喺主題展覽廳內喪影細路玩嘢情況，當照舊用ISO100時，唔用閃燈盞玩死自己，因為快門曝光速度局住拖慢，相片肯定鬆郁矇！但調高到ISO6400後，相機明顯因感光度變強，快門時間唔使延長，更易捕捉清楚細路動作，幸好高ISO值嘅雜訊副作用，尚算可以接受。</p><p>鬥</p><p>幾濕都影到！</p><p>Olympusμ系列一直玩開嘅生活防水機身設計，μ1000當然唔少得呢樣遺傳因子。阿Gen對μ1000鋼水十足嘅金屬外殼，可謂投下信心一票，佢二話不說就將部DC放喺紅雨警告下嘅長櫈上，結果淋到人先壞、機都唔壞，鏡頭照樣伸縮自如！平心而論，生活防水到咁嘅地步，冇要求喇！</p><p>μ1000PROFILE</p><p>感光元件︰1千萬像素CCD<br> 最大光圈︰f2.8<br> 快門︰4秒至1/1,000秒<br> 感光度︰ISO64至6400<br> 屏幕︰2.5"TFT<br> 記憶體︰內置約28.5MB<br> 記憶卡︰xD卡<br> 體積︰97×56.2×22.7mm<br> 重量︰140g<br> 查詢︰OlympusHK<br> 	（23762150）</p><p>同場加映：O記三天王<br>阿大　3"芒按鈕曉發光</p><p>另一部新機係μ730，阿Gen好鍾意佢，皆因有個3"芒，貼晒邊嘅設計感覺好抵用咁話。此外，部機嘅按鈕好搞鬼，會喺黑暗環境下自動發光，加上啲掣刻意設計到大大粒，真係天黑都唔怕睇佢唔到。</p><p>μ730PROFILE</p><p>710萬像素CCD、3"TFT屏幕、內置22MB、xD卡、95.5×61.5×21mm、重130g</p><p>阿二　卡片DC配佳人</p><p>好多女仔買DC，都係求輕、求細、求易用，所以好多時會選擇全自動嘅卡片DC，貪佢擺喺衫褲袋或手袋都得。OlympusFE系列就新出咗部FE-190，厚度只有18.5mm，喺卡片DC界已算相當之薄身。採用鋁質外殼，金屬感重兼夠硬淨，就算攝喺牛仔褲袋都唔怕「袋攣」。機身淨重110g，而且更有14種場景拍攝模式可供選擇，當中連隔住玻璃、拍賣相模式都有。</p><p>FE-190PROFILE</p><p>600萬像素CCD、2.5"TFT屏幕、內置22MB、xD卡、90.5×58.5×18.5mm、重110g</p><p>阿三　雙防震至穩陣</p><p>μ1000唔怕你黑，至於呢部μ750就唔怕你震，仲大玩「雙重防震」技術㖭！究竟點為之「雙重防震」？μ750透過CCD上嘅手震檢測，即時作出反方向校正，再加直接提升ISO到1600，令快門速度提高，達至雙重防震效果。喺室內唔夠光時、變焦太盡或按快門一刻，DC最易感受到震動。但μ750防震技術咁足夠，阿Gen自然唔怕玩最易手震嘅自拍，仲利用μ750強勁嘅5倍光學變焦，追影跑到老遠嘅細路，真係活潑得緊要！</p><p>μ750PROFILE</p><p>710萬像素CCD、2.5"TFT屏幕、內置22MB、xD卡、96×54×24.3mm、重120g</p></body></html>