<html><header><meta charset="utf-8"><title>一網股事：百仕達可短炒</title></header><body><h1>一網股事：百仕達可短炒</h1><p>百仕達（1168）今年4月頭最高3.125元，在惠理基金大幅減持嘅消息影響下，股價反覆回軟，6月中最低見1.29元，之後喺1.34至1.65元之間橫行，圖表上形成圓底收集形態，上星期升破降軌，最高見1.71元，又見散戶上車博見底。隻股噚日收報1.62元，跌3仙。<br> 「Yahoo討論區」內，網友littlestar0422話：「噚日1.68入，1.70放唔到，𠵱家……唉。」另一蟹民leokchui亦話：「我都喺昨日1.66入咗！現似乎冇乜力！點搞？」Lolento就比較冷靜：「1168今日明顯喺1.61/1.62整固！整固查實好重要，可讓OldTraders獲利回吐，新Traders可低位買入，咁先健康！假如冇明顯整固的話，股價一路升，跌起上嚟一樣好兇！初哥一定好大鑊！如無意外，1168明日又會升番！」<br> 近排內地地產股反彈咗唔少，百仕達相對落後。隻股上星期破位時，成交明顯較之前兩星期為多，係好訊號，MACD已重上0線兼雙牛向好，前日雖然升至1.71元高位後以「墓碑十字」回吐，但保歷加通道中軸1.50元支持力甚強，RSI升軌仍完好，短炒無妨。料整固後再試1.71元阻力，破位後先睇1.90元，跌穿1.50元止蝕。</p></body></html>