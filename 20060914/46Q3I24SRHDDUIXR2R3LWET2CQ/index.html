<html><header><meta charset="utf-8"><title>電腦街：新返965G有埋顯示晶片
</title></header><body><h1>電腦街：新返965G有埋顯示晶片
</h1><p>可能一眾廠商覺得Core2Duo屬玩家級CPU，對內置顯示功能嘅底板需求無咁高，所以自從Core2Duo推出以嚟，都只係見過Intel自家推出內建顯示晶片嘅965G底板。不過最近腦場終於出現其他品牌嘅965G底板，呢款GigabyteGA-965G-DS3，雖然規格上同Intel嗰塊差唔多，不過就賣貴三百蚊，唔通真係物以罕為貴？<br><br>記者：許福合</p><p>Core2Duo入貨時機
</p><p>Core2Duo落場其實都已經一段時間，暫時主要型號有E6300、E6400同E6600；前兩者價格暫時穩定，不過上星期都提過，4MBL2Cache嘅E6600，一直處於比報價稍貴嘅水平，據行內人士表示，短期內價錢有望回落，不過各位都唔使開心住，事關只係回落到接近報價水平，買粒CPU仍然要近二千五蚊埋單！</p><p>加RAM唔好執輸
</p><p>又到開學出機旺季，令到好多組件價格上升，而一向海鮮味重嘅記憶體就最為明顯。有舖頭已表示，來貨報價開始微升，尤其最熱門嘅DDR2升幅最大，最終可能升至現價嘅一成到兩成，估計會喺10月左右反映喺巿價上，計劃買RAM嘅用家，有買趁手喇。</p><p>地址：深水埗高登電腦商場1樓10-16a號舖</p></body></html>