<html><header><meta charset="utf-8"><title>頸患復發心亂跳<br>馮仁昭四圍超：病貓鄭融哭爆瘡</title></header><body><h1>頸患復發心亂跳<br>馮仁昭四圍超：病貓鄭融哭爆瘡</h1><p>鄭融噚日頭戴冷帽，去商台接受《叱咤樂壇》訪問，睇嚟佢好似冇乜點化妝，個樣仲冇厘精神，鄭融話近日為咗宣傳新歌《紅綠燈》同籌備新碟，搞到精神緊張，最慘係因為壓力太大，令額頭狂爆瘡，為免加劇瘡患，所以佢唔敢化妝，仲要戴冷帽遮醜。</p><p>拒睇心理醫生</p><p>記者見到鄭融個楚楚可憐樣，於是連聲安慰佢，叫佢唔好咁緊張，點知鄭融一時感觸，即場喊起上嚟，仲要求大家唔好影相，之後佢就衝入洗手間平復情緒，過咗一陣再返出嚟畀傳媒影相，對住鏡頭強顏歡笑。<br> 鄭融話：「我有睇醫生，醫生叫我放鬆啲，佢話因為我太緊張。𠵱家一星期要睇幾日醫生，又要做物理治療醫條頸嘅舊患，又做瑜伽，心跳又好快，自己都驚有病，出唔到碟做唔到嘢。」<br> 鄭融又話：「其實公司冇畀壓力我，但係我都冇搵人傾偈，連好朋友薛凱琪都冇搵，因為佢都好大壓力，不過我冇打算睇心理醫生，因為我太硬頸，睇都冇用啦！」</p></body></html>