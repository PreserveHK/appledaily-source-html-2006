<html><header><meta charset="utf-8"><title>　　京官唔識泛珠　煲呔冇面 - 李八方</title></header><body><h1>　　京官唔識泛珠　煲呔冇面 - 李八方</h1><p>煲呔搞十一五峯會，請得北京發改委司長徐林南下。報業公會同新聞行政人員協會噚日在銅鑼灣設宴招呼呢位年輕有為嘅經濟規劃專家，順便請佢講吓內地區域協調、天津開發以及香港形勢等熱門話題。雖然三號風球高掛，新聞同業都好踴躍，有成過百人嚟捧場。<br> 八方記得徐林今年3月應政制事務局邀請來港同公務員開研討會時，官階仲係副司長。短別半年，已升為司長。噚日陳淑薇讚佢年輕有為真係冇錯。呢位南開大學高材生，在美國名校讀碩士，之前當過教師，加入發改委（以前叫國家計委）17年，做過八五、九五、十五同埋現在熱辣辣嘅十一五規劃，肯定係呢方面權威。佢亦代表中國參加過WTO談判。八方噚日聽佢演講，講未來內地會將全國分成四種區域去發展，深入淺出，數據翔實，一啲都唔悶。</p><p>妙問泛到去邊</p><p>難得係佢非常坦率。話說答問環節，有人問點解十一五有將香港納入綱領，但泛珠三角就冇？徐司長答得可圈可點。佢反問泛珠三角究竟泛到去邊呢，泛到去四川，但又唔包括重慶噃；佢哋識珠三角，泛珠三角就唔多識。<br> 八方聽到都覺得好笑；之前啲人講港深珠合作，跟住就講珠三角，然後就大珠三角，講講吓講到泛珠三角，九個省（廣東、廣西、福建、江西、湖南、海南、四川、雲南、貴州）加埋香港、澳門兩個特區咁大。我哋煲呔，4月去海南、5月去澳門、6月仲率領成百個官商貴人去雲南開大會傾合作。雖然唔知傾出啲乜，但就口口聲聲九加二，又話要去勻晒九個省拜會人家。哈，原來溫總都冇將所謂泛珠三角合作發展列入政府工作報告，而徐司長仲講到明中央唔知泛到邊。下次煲呔出訪，真係要睇睇地圖至好，以免泛咗去深山野嶺。<br> 跟住有人又叫徐林做醫生幫香港診斷吓有乜問題。呢位司長先謙稱自己並非香港專家，然後就答話：我哋都面對好多問題，是但一個問題，都會「淹了香港」！<br> 自己有好嘅制度唔珍惜，連不干預政策都話放棄，又成日驚被人邊緣化，係咪庸人自擾呢？</p></body></html>