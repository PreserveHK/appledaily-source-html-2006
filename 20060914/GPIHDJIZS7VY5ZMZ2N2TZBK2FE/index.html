<html><header><meta charset="utf-8"><title>　　羅鷹石設靈　高官富豪致祭 - 李八方</title></header><body><h1>　　羅鷹石設靈　高官富豪致祭 - 李八方</h1><p>鷹君集團創辦人羅鷹石本月1日喺跑馬地養和醫院辭世，享閏壽97歲。噚日喺北角香港殯儀館設靈，羅鷹石兒孫下晝4時前已到靈堂打點，城中高官、富豪紛紛冒雨到場致祭，喪禮極盡哀榮。<br> 羅鷹石嘅潮州老鄉李嘉誠神色哀傷抵達，而佢位紅顏知己周凱旋就早佢一個多鐘頭到，仲就啱李超人未到埗前離開，唔知係咪唔想並肩而行搶風頭。之後嘉華集團呂志和、彤叔鄭裕彤、李國寶夫婦、夏佳理夫婦、前特首董建華、唐英年、鍾士元、朱經武、郭氏三兄弟、陳祖澤，同埋何志平等陸續到場，而曾特首就喺近7時到，逗留半句鐘先離開。<br> 羅鷹石喪禮於今日早上11時半大殮後，會擇吉日下葬深圳大鵬灣華僑永遠墓園。呢位白手興家嘅潮州富豪，早年憑地產發迹，1963年創辦嘅鷹君集團，名字取自佢自己嘅「鷹」字，同太太羅杜莉君嘅「君」字。佢為人低調勤奮，重視培育子女，六子三女各有所成，都係獨當一面嘅人才，好似創辦上海新天地嘅羅康瑞咁，就快又有一間公司在港上市。現時羅鷹石家族控制六間上市公司，王國總市值接近400億港元。<br> 採訪：顏英儀<br> 攝影：陳慧安、黃建通</p></body></html>