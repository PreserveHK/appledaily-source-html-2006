<html><header><meta charset="utf-8"><title>消費blog：涉谷閃石店登陸旺角</title></header><body><h1>消費blog：涉谷閃石店登陸旺角</h1><p>呢排好多潮舖都用大大盞水晶燈做裝飾，今季dresscode一個字講晒──glamorous，水晶、水鑽，總之愈閃愈好。永遠唔會走在時代側邊嘅Vivien下周去東京入貨，佢拉住我好興奮咁高呼：「今次一定要再去涉谷109嗰間CHIARA，啲石特別閃㗎，啲斯華洛水晶好多款式，用嚟黐電話同啲冒牌貨式差好遠。」<br> Vivien講嘅CHIARA，日文係「閃閃令」的意思，係日本一間激hit閃石精品連鎖店，總壇在潮人集中營涉谷109商場，年終唔少港人去朝聖……不過，CHIARA早幾日前已登陸香港，喺旺角潮流特區三樓開咗首間專門店，上星期六仲多人到要排隊等入場！<br> 啲貨價錢同日元售價一樣，完全冇調高，最好賣嘅閃石貼20蚊一張、斯華洛水晶貼百幾蚊（貼滿一部電話只需兩、三張），仲有勁閃嘅手錶都只係百幾二百蚊，遲啲仲有幫人拎波鞋去日本黐水晶服務，價錢幾千蚊咋。<br> 當我話呢個消息畀Vivien聽時，佢靜咗五秒，突然好肉緊咁搖我膊頭話：「放工即刻去啦！」滿足一下虛榮心都唔使好貴啫，唔係吓吓要飛到日本咁遠。//(^o^)\\<br> 逄周一至周四刊出</p></body></html>