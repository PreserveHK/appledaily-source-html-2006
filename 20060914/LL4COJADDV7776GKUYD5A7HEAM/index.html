<html><header><meta charset="utf-8"><title>蘭西情報課：新地細米地起金屋？</title></header><body><h1>蘭西情報課：新地細米地起金屋？</h1><p>早排李耀祥家族成員就賣唔賣深井龍圃塊祖業地鬧到上晒報紙，有成員講到明會捐塊地出嚟畀市民享用，加上有環保團體插手，搞到買家最後縮沙費事煩。當時市場勁傳買家係新鴻基地產（016）。<br> 點解市場會認為買家係新地呢？皆因龍圃附近嘅浪翠園二期同四期塊地，係新地喺87年同89年向李家後人買入，而三期塊地，部份亦屬李家嘅。至於新地前日高價搶奪嘅青龍頭地皮，前面嘅小龍別墅，原來都係新地喺87年用1800萬買番嚟。所以話，之前李家賣龍圃地，新地瓜田李下，自不然成為「最大嫌疑買家」啦！<br> 好嘞，講番新地話要掟2.5億去合併發展青龍頭塊地同小龍別墅塊地，蘭西計一計，即每呎樓面成本要成1.3萬蚊，但兩塊地嘅平均地價成本都只係每呎5000蚊左右，咁即係話建築費、利息同裝修費等等，要成8000蚊，比起𠵱家頂級豪宅都係3000至4000蚊，零舍貴過人。嘩！唔通新地要起金屋，如果唔係，一定要炒咗揸數嗰個。<br> 電郵地址：nancy@appledaily.com&#13;</p></body></html>