<html><header><meta charset="utf-8"><title>廣管局庸人自擾 - 左丁山</title></header><body><h1>廣管局庸人自擾 - 左丁山</h1><p>廣播事務管理局大概冇乜事做，屬下嘅業務守則委員會通過擴大規管範圍，將四類節目（一）財經，（二）兒童教育，（三）醫學健康，（四）問答比賽，納入規管。點管呢，譬如財經節目，報道股價必須準確喎。關於股價報道準確，電台緊張過影視處長黃浪詩幾十倍啦，錯一兩次猶自可，錯到第三四次，聽眾就會打電話嚟鬧，或者轉台，收聽率下跌，廣告商走人。財經節目主持人講股價，隻眼睇住電腦（路透社、彭博或經濟通），一講錯隔籬，立即知，冇得避。而且聽眾之中，每多投資專家（啲師奶、阿叔日日聽住，都唔知幾醒目）。你話有人得閒到打電話去影視處投訴股價報道不正確喎，有心整蠱電台嘅成份甚大。<br>更嚴重嘅，委員會通過將「恰當持平」條文延伸，建議以後在節目環節中出現任何涉及「公共政策」或「備受公眾關注課題」嘅內容，都要遵守持平準則，確保對立意見得到反映。</p><p>呢條直情係用來對付鄭經翰、黃毓民嘅。鄭黃兩位雖然已被電台放逐，充份表現電台自律的一面，但廣管局仍然唔滿意，要正式規定時事節目「恰當持平」，何謂「恰當持平」？北京一些「權威人士」話程翔判監五年係「恰當持平」，你點答？商業電台李慧玲猛講程翔為佢不值，是否不「恰當持平」？如多人打電話去電台反對GST，是否一定要搵一位聽眾打電話講支持，先至算「恰當持平」？時事節目主持人一定需要一啲主觀，一啲稜角，先至有收聽率，如果主持人在call-in節目，發表個人評論之時，講完贊成GST，又講反對GST，全無主見，你話呢啲節目好唔好聽呢？<br> 特區政府傾向管制嗰鋪癮，愈來愈嚴重，正是天下本無事，庸人自擾之。電視台電台已有專業操守，資料力求準確，報道新聞會反映正反雙方意見，但係廣管局繼續將隻手伸長，想學新加坡每事問乎？</p></body></html>