<html><header><meta charset="utf-8"><title>「齊娜」矮行星有新名</title></header><body><h1>「齊娜」矮行星有新名</h1><p>去年俾美國天文學家發現、最近又俾國際天文學聯合會（IAU）列為矮行星嘅「齊娜」（Xena），自從被人發現後都無一個正正式式嘅名，直至前日IAU宣布咗佢嘅正式名字係「厄里斯」（Eris）。厄里斯喺希臘神話裏面係指不和女神，而「齊娜」又喺天文學界掀起大爭論，累到冥王星要由行星降級做矮行星，你話佢個名係唔係冇改錯呀。<br> 美聯社</p></body></html>