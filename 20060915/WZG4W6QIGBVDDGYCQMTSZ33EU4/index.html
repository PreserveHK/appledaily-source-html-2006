<html><header><meta charset="utf-8"><title>蘋果檔：iPod上玩《食鬼》</title></header><body><h1>蘋果檔：iPod上玩《食鬼》</h1><p>網上吹咗成年，話蘋果電腦出手提遊戲機，有晒設計圖仲有埋名叫i-Game㖭，點知一個屈尾十，Apple喺三藩市搞嘅「It'sShowtime!」發布會入面，卻公布一大堆新嘅iPod遊戲而非i-Game，而傳聞中嘅輕觸大芒版iPod亦係未見影。<br>記者：徐影龍</p><p>$39下載一隻Game</p><p>香港蘋果一向反應迅速，早兩日嘅三藩市發布會，今日已在港現真身，供傳媒親身一試。目前已知蘋果網上商店，一口氣提供9款遊戲畀用家下載，包括大家打到熟晒嘅《食鬼》、《麻雀》同《鑽石方塊》等，透過iPod敏感嘅控制面板，打起機嚟仲靈活過手機，玩動作Game都唔怕失控。跟音樂一樣，所有遊戲均須經《iTune》上網下載，再儲存喺iPod度玩，每款Game售價只約港幣$39，對比Palm、PPC等遊戲軟件，着實相當之抵玩。</p><p>iPod三變奏</p><p>硬件方面以iPod多種變奏版為主，包括iPodmini復活版nano，跟足mini玩齊五色兼鋁合金外殼；另外繼承第五代嘅新iPod，就將硬碟容量勁上至80GB，堪稱MP3大胃王；變得最厲害嘅，係香口膠形iPodShuffle，已改頭換面成一粒糖仔般，仲可夾喺衣領或褲袋度，着實型到爆。<br> 不過最有新鮮感嘅，首推蘋果明年登場嘅iTV，簡單而言係將家中電腦，接駁至電視同Hi-Fi，令電腦達至多媒體中心嘅境界，PC版有微軟力谷嘅MediaCenter技術，但憑藉蘋果網上賣歌賣戲嘅途徑，將有更大嘅發揮。</p><p>香港官網：www.appleclub.com.hk/</p></body></html>