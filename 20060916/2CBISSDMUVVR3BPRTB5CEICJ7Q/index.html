<html><header><meta charset="utf-8"><title>馮仁昭四圍超<br>田亮自認發錢寒「跳水沒意思」</title></header><body><h1>馮仁昭四圍超<br>田亮自認發錢寒「跳水沒意思」</h1><p>跳水王子田亮已經唔再喜歡泳池，眼中只有七彩繽紛嘅娛樂圈，前日佢到福建廈門出席代言手袋活動，竟然語出驚人：「我喜歡代言，有很多錢賺，跳水多沒意思，不小心摔倒多慘啊。」作為一個國家專業運動員，田亮咁嘅說話都講得出，唔怪得之國家隊領隊周繼紅曾狠批佢係壞榜樣，影響年輕隊員，馮仁昭都覺得周領隊鬧得言之有物。</p><p>耍大牌態度囂張</p><p>田亮恨做大明星恨到上腦，但每次參加宣傳活動，梗搞到𤓓事連篇。前日廣告商通知內地傳媒到福建寶龍酒店採訪田亮活動，點知田亮耍大牌，遲到早走仲態度招積。<br> 話說當日田亮坐寶馬名車到場，同行助手一落車就對記者又鬧又推。田亮行入酒店後就好鬼滋陰咁化妝吹頭，搞足成個幾鐘。見記者前，有工作人員叫在場傳媒入會議室，話田亮本來唔願意見記者，係「畀面」大家至出嚟10分鐘，所以嚴禁問私人問題，仲兇記者話邊個敢問「就當場把他揪出去！」就連佢之後拍廣告都唔俾傳媒採訪，在場記者聽到頭頂冒煙，二話不說即拉隊走人。<br> 𤓓事陸續有來，田亮離場冇耐先至發覺漏低手機喺發布會現場，田亮當堂嚇到魂飛魄散，好彩酒店經理發現後代佢保管，但聽聞有人曾經睇過佢部手機，入面有唔少短訊都發畀一個代號「大牌」嘅人，唔知呢位「大牌」係咪佢位明星女友葉一茜呢？<br> 不過事後田亮就話對耍大牌傳聞感到委屈，因為主辦方面冇同佢溝通好，希望第日唔好再發生呢啲事喎。</p></body></html>