<html><header><meta charset="utf-8"><title>　　唐唐赴星洲搵幫手 - 李八方</title></header><body><h1>　　唐唐赴星洲搵幫手 - 李八方</h1><p>強政勵治政府強推銷售稅，結果全軍盡墨，連大眾認定實行新稅有着數嘅會計界都話反對，苦口良藥都倒落坑渠，唐唐呢一棍都算食得應。不過唔使驚，曹操都有知心友，銷售稅呢隻怪物點都會有人支持，例如世界銀行同國際貨幣基金會。<br> 世銀同國基會都係巴閉組織，但佢哋一向只注重政府財政夠唔夠穩定，你話加稅佢實贊成。但政府有水人民窮困經濟破產佢哋就唔理。記得亞洲金融風暴時，佢哋一樣閂水喉，又迫債仔政府減開支，結果累死好多人。</p><p>傳銷售稅有利普選</p><p>點解無端端講世銀同國基會？因為呢個禮拜日，唐唐就會飛去新加坡，參加下個禮拜二在獅城舉行嘅世銀及國基會○六年年會，趁機同各國財長及中央銀行官員打個招呼，最好就係搵啲人例如知名信貸評級機構撐吓銷售稅。佢離港期間，財司個位會由大蛇葉葉澍堃署任。<br> 講起銷售稅，雖然八方話佢全軍盡墨，但政府仍然唔心息。佢哋正準備策動第二波宣傳攻勢，大搞地區諮詢會。今個禮拜行會復會之後煲呔首次開腔挺唐係一個訊號，而睇啲報紙翌日嘅報道，亦好明顯係有人收到風，敏感嘅人都知道有嘢做緊。<br> 八方聽過有一個講法，話銷售稅實施會有利普選。理由係若果人人要交稅，咁社會福利開支增加時，公眾就會諗吓自己個荷包，會比較謹慎。咁大家唔要求派糖，商界就冇咁驚，就冇咁反對一人一票。呢個咁奇怪嘅關係唔知大家點睇，但係八方問過接近唐唐嗰邊嘅人，佢哋就話莫名其妙，否認有「綑綁」想法。<br> 其實銷售稅要夠票過立法會一啲唔易，為下一次金融風暴居安思危做好準備更加係搵嚟講。呢個議題，其實最關係煲呔選舉連任。若然做得唔好，唔止唐唐死，甚至會連累埋佢；唔挺唐被人話縮骨，挺唐又惹禍上身，煲呔究竟點飲呢碗苦口良藥就真係好好睇。</p></body></html>