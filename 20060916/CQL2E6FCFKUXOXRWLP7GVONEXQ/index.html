<html><header><meta charset="utf-8"><title>車人合一：短裙上新林寶LP640屁股行先唔走光</title></header><body><h1>車人合一：短裙上新林寶LP640屁股行先唔走光</h1><p>新LamborghiniMurcielagoLP640出咗喇，對女仔嚟講，除咗怕難操控，最怕係上落車易走光，女仔上Murcielago呢類低矮鷗翼車，一個唔小心，上會露Bra，下會走光。原來上落車都有一定方法㗎，最緊要係籮柚行先，雙腳齊上。今次仲會教埋你揸「林寶」嘅泊車睇位秘技㖭。<br>記者：鄭達基<br>攝影：何家亮</p><p>臀部先坐進車廂</p><p>新MurcielagoLP640同以前嘅Lamborghini跑車一樣，離地距極低，車門係上開式，女士們（尤其着短裙）上落車時稍一不慎，便會上下走光於人前，所以要提提大家點樣上車最穩陣。</p><p>上車防走光大法：</p><p>1.「上車嗰陣最好先用臀部坐入車廂中。」</p><p>2.「坐好後，就好似平時喺Office坐嗰陣雙腳平放，再按實短裙。」</p><p>3.「跟住一邊按實短裙，一邊將雙腳提起並放入車廂。」</p><p>4.「哼，咁咪OK囉！」</p><p>用尾輪中心「度」位泊車</p><p>配E-Gear半自動波嘅新MurcielagoLP640泊車舒服好多，只要㩒錶板右邊嘅R掣就可以，不過佢咁矮，尾玻璃又細，點睇位？哦，原來係睇倒後鏡內嘅尾輪中心位，只要車輪中心位和眼成一直線，即係車尾差不多到位，盡量不要開門睇位。」</p><p>用水撥頂預左邊車頭位</p><p>有好多人都話LP640車頭斜，轉彎時好難睇位，所以揸嗰陣（尤其係女士們），最好用水撥頂預計左邊車頭的位置，最好預多少少位，咁就萬無一失。<br> 新MurcielagoLP640個車頭既低且斜，加埋個人坐得低矮，所以開車時要特別留神，唔好同前車泵把貼泵把，如果唔係好容易會「揩」到，仲有係揸呢類車嗰陣要望遠啲，同埋小心控制車速。</p><p>最強Murcielago馬力640匹</p><p>新抵港嘅LamborghiniMurcielagoLP640可以話係車系中最Top嘅Model，最大改動地方係部車嘅動力核心，一台6.5公升V12引擎馬力增加至640匹，雖然部車比原來嘅Murcielago重，但0至100公里加速只係3.4秒。剛抵港嘅呢部新車，早已名花有主，車主花了93萬，令佢更加好玩，例如換咗E-Gear半自動波、碳纖陶瓷制動碟同埋黃色制動卡鉗等等，型得嚟連Performance都好咗㖭！</p><p>原廠換油檢查約$6,000</p><p>揸得MurcielagoLP640呢類SuperCar，都唔係太有信心畀坊間嘅車房做維修或者檢查，所以都係返代理嘅維修中心最穩陣。唔好以為好貴呀，據我所知，每次最基本嘅Check車連換油，花費約$6,000，兼有埋技師作基本檢查，同一般歐洲房車差不多。</p><p>$930,000配件係啲乜？</p><p>今次呢部LP640加咗93萬的配件，究竟係乜咁貴呢？<br> 1.6前速E-Gear波連TrustMode<br> 2.透明玻璃引擎蓋<br> 3.車內真皮裝飾<br> 4.Q-Citura<br> 5.真皮車頂裝飾<br> 6.碳纖車廂裝飾<br> 7.3幅式真皮軚環<br> 8.頭枕連徽號<br> 9.Hermera款車軨連輪胎<br> 10.碳纖陶瓷煞車碟<br> 11.黃色制動卡鉗<br> 12.胎軨上嘅CI-Badge<br> 總計：$926,700（連首次登記稅）</p><p>LamborghiniMurcielagoLP640Coupe規格</p><p>引擎：6,496c.c.V12DOHC<br> 馬力：640hp/8,000rpm<br> 扭力：660Nm/6,000rpm<br> 傳動：6前速手波，恒式四驅<br> 售價：$4,380,000（未連附加配件）<br> 車輛提供：LamborghiniHongKong（29006666）</p></body></html>