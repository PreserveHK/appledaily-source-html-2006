<html><header><meta charset="utf-8"><title>鄭裕玲上網查護膚品成份
</title></header><body><h1>鄭裕玲上網查護膚品成份
</h1><p>袁彩雲和陳沛嘉昨日到西灣河出席博愛醫院舉行的活動，談到護膚品牌SK-II含禁用重金屬被回收，陳沛嘉說：「以前幫過SK-II做宣傳，佢哋有贊助過嘢畀我用，我用過都冇問題，但用得唔多囉。」<br> 陳沛嘉謂任何牌子都可能有問題，只是未被驗出，她說：「咁大牌子出問題，佢哋一定會有人做嘢，我唔驚都唔擔心，咁啱驗到啫。」袁彩雲則說：「我冇用過，呢個牌子都冇贊助過我，日本嘢不嬲被肯定，品質好好，點解內地嘅就會有問題呢？」<br> 至於昨日在中環為意大利品牌Pinko任司儀的鄭裕玲提到SK-II護膚品被回收一事時醒目地說：「我只係台慶時用過一次mask，都唔擔心，因為我唔會成日用有太多藥性的護膚品，我用之前仲會上網查下成份先㖭。」</p><p>用完生暗瘡</p><p>另外，昨日為電影《魔術男》在旺角一間Cafe拍攝外景的林苑就表示有用過該品牌的護膚品，她說：「我17歲時用過，不過可能唔啱我，搞到生暗瘡，之後就冇用。」<br> 此外，袁彩雲前晚到尖沙嘴出席「Patchi朱古力主題派對」，袁彩雲表示會自製朱古力，她說：「女仔識煮甜品好sweet㗎，拍拖嘅時候喺屋企煮嘢食可以增進感情。」<br> 採訪：駱華齡、何永寧<br> 攝影：陳偉權</p></body></html>