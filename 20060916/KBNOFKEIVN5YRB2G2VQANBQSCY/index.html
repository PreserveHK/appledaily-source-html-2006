<html><header><meta charset="utf-8"><title>新腦勢：TabletPC變12"畫板猜猜畫畫冧女神</title></header><body><h1>新腦勢：TabletPC變12"畫板猜猜畫畫冧女神</h1><p>返工對住部腦，就算放工後都用緊手提電腦覆電郵，一味打鍵盤嘅刻板生活，你有冇諗過改變？好似大文，佢好識利用手上部東芝PortegeM400平板電腦（TabletPC）嚟自得其樂，唔想打字可以寫，連寫字都唔想可以畫公仔傳情；佢就寫吓畫吓，仲結識咗生命中第二個最重要嘅女人！<br>編導︰陸俊雄<br>攝影︰何家亮<br>演出︰大文、小憂<br>場地提供︰貴族浪人咖啡屋(35281333)</p><p>手提電腦愛的故事</p><p>我怕羞仔大文，鍾意去Cafe覆電郵。咪以為好悶，用東芝M400平板電腦又寫又畫，不知幾過癮，啲客好Buy我啲真迹㖭。點知有日畀侍應小憂倒瀉水喺我部腦上，我嘅下半生就改變過嚟。<br> 記得第一次交談我話︰「唔緊要！」事關鍵盤係生活防水，的確傷唔入肉。另一次佢掛住拉櫈，差啲撞跌我部腦，喺佢連番道歉後，我哋居然可以拉開話題，傾個不停。我不時同佢喺TabletPC上玩「打井」、畫公仔，開心時間過得好快，慢慢我仲發現自己鍾意咗佢！有日我終於拎出勇氣，喺芒上寫上：「幾點收工？」仲畫埋支花表明心意㖭。估唔到我倆嘅愛情故事，就係因為呢支「手畫花」而開始。起初冇諗過，自己成條怕羞草咁會識到女仔，點知小憂講返我聽︰「其實你第一次嚟Cafe時，我已經留意你喇，儍人﹗」原來現代愛情故事，好多時係欠男方主動開聲先啫……老實講，邊有男女平等㗎！</p><p>防水防撞扭得安全</p><p>覓真愛固然重要，不過買平板電腦知佢有乜Function同樣緊要；東芝呢部PortegeM400個芒任扭唔嬲唔在講，內建嘅安全保護系統，更係賣點所在！先係硬碟保護技術，用家行開行埋好易震到部腦，有咗佢就算遇到輕微碰撞都唔怕。另外M400鍵盤係生活防水設計，你小心啫，但難免其他人倒瀉湯水落你部腦嘅鍵盤上。鍵盤下有保護層，可減低資料被意外損壞嘅機會。<br> M400除咗保護性強，喺資料保安上一樣好得。設有指紋辨識系統，認指紋開機杜絕資料外洩，想行開去小解，老婆都偷睇唔到你打緊電郵畀咩人。想再密實啲，仲有東芝獨有SD加密系統，以SD卡代替手打密碼登入開機，直頭當保險匙咁用。</p><p>PROFILE</p><p>處理器︰IntelCoreDuoT2400<br> 硬碟︰80GB<br> 記憶體︰1GBDDR2<br> 顯示屏︰12"SXGA+<br> 光碟機︰SuperMultiDrive<br> 體積︰295×249×38.9mm<br> 重量︰2.038kg<br> 查詢︰其士(29533555)</p></body></html>