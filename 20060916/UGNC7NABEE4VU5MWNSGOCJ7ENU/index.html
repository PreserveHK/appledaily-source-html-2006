<html><header><meta charset="utf-8"><title>前日被養子推撞跌倒　養母：我想過死</title></header><body><h1>前日被養子推撞跌倒　養母：我想過死</h1><p>【本報訊】「17年來我含辛茹苦養大佢，當佢係親生仔咁湊；估唔到佢會郁手打我，真係令人好心痛，好傷心；當時我想過死，後來諗深一層，我要留番條命睇佢回頭，睇佢長大成人。」前日被養子推倒的52歲養母鍾麗華，原來她生長在警察世家，她本身亦曾當過差；四年前因糖尿病導致雙眼失明的她，昨在觀塘翠屏邨家中向記者傾吐收養過程時數度落淚稱：「佢本性好乖，只係誤交損友所致。」</p><p>出生警察世家曾當差</p><p>前日下午3時，17歲黎姓養子因瑣事向養母大發脾氣，繼而動手將養母推跌在沙發上，養母㩒救命鐘，事件最後驚動警方。「我雖然冇受傷，但個仔咁對待，我個心真係好寒。」<br> 鍾麗華稱：「佢由細到大都知自己嘅身世，但我對佢比親生仔仲好，點解佢會咁對我。」<br> 鍾麗華透露，她父親、兩名兄長均當警察，在家庭影響下她亦加入警隊，後因父親反對她轉當交通警而離開警隊做保安員，其間她與公司一名保安員結婚；但婚後幾年她一直未能生育，在機緣巧合下，一名剛產下兒子又無能力撫養的「小姐」，將其骨肉交到她懷抱；「第一眼見到個佢，我就覺得同佢有緣，抱佢返屋企第二個月我就有懷孕啦。」鍾麗華又說：「我尊重佢生母決定，一直無同佢改名改姓。」</p><p>「佢會返嚟我身邊」</p><p>家庭添了兩名成員，鍾麗華與丈夫轉行經營報紙檔以應付家庭開支，此時夫妻亦因性格不合而離婚，她亦轉行承包大廈的清潔工作。「我一個人湊兩個仔，你話幾辛苦呀！」鍾麗華說：「佢兩兄弟自細都好乖，小學年年都考前三名，但上中學後大仔誤交損友，結果成績一落千丈，今年會考就無再繼續讀書，而細仔今年中學畢業後亦出來工作。」<br> 現時靠租金過活的鍾麗華表示，前日事發後，大仔已搬到朋友家暫住，她說：「生母不及養母大，我相信佢會返嚟我身邊嘅。」</p></body></html>