<html><header><meta charset="utf-8"><title>大雨連場驚奧運 - 左丁山</title></header><body><h1>大雨連場驚奧運 - 左丁山</h1><p>星期三上午掛三號風球，下午取消，令到馬會損失慘重，因為馬會在上午就宣佈取消賽馬，估計損失投注額近六億元，馬會嘅抽佣加餐飲損失近四千萬元，睇吓馬會幾時宣佈補賽，希望追得番。<br>但左丁山之估計損失就未必追得番咯。當晚有四隻馬一早知道係游水馬，操到狀態大勇，又夠運抽到好檔位，得到馬主朋友報料，練馬師對四隻馬之中，有信心贏兩隻，有運就贏齊四隻，位置四串一應該走唔甩。呢四隻馬跑亁快地比較差，落雨就得米咯。<br>哎吔，一聲取消，左丁山冇晒癮，馬主K睇見落雨就叫埋朋友預備去快活谷拉頭馬，臨時花門，更加冇癮。練馬師呢，面都青，因為幾隻勇馬，谷晒料。有齊天時地利，今鋪機會咁大，失諸交臂，多數補唔番，認真麻煩。你知啦，當今馬場競爭空前激烈；中小馬房要贏一場頭馬，十分不易，趁季初啲大馬房因為馬多，啲質新質高馬未有充足準備之際，搶番幾場頭馬可以安定軍心；到咗十月以後，大馬房蔡摩東大舉搏殺之時，中小馬房只能夠打游擊，吼準先至搏一場，可謂粒粒皆辛苦也。</p><p>因夜馬取消，突然間想起，八月九月乃打風落雨之時，到咗○八年八月為奧運馬術賽在香港舉行，如賽事期間，一連七日打風或落大雨，豈非好杰？愈諗愈驚，連忙周圍問，卒之搵到馬主N，馬主N呻完是晚走晒雞之後，亦嘻哈大笑，因為佢隻馬只能跑亁快地，見落雨就唔識跑，取消賽事令佢十分高興。講起嚟，佢隻馬好招風雨，計埋今次，已有三次因風雨而唔使跑！馬主N身兼RDA（傷健策騎協會）嘅宣傳工作，知道○八年奧運馬術賽嘅籌備工作，佢話：「唔使驚，現時體育學院之大運動場會改建成為有蓋馬術場，落雨唔會妨礙馬術賽。」咁都好，香港人到時唔會失面子。不過咁噃，林煥光住在馬場對面，日日睇到體育學院之改建工程，今個禮拜大雨連場，嚴重影響工程進度，相信佢有排擔心。</p></body></html>