<html><header><meta charset="utf-8"><title>新車出閘：CitroenC4　法國天幕頂殺到</title></header><body><h1>新車出閘：CitroenC4　法國天幕頂殺到</h1><p>法國Citroen代理呢期又開始發功，不過今次唔係話有咩新車款到港，而係將佢哋旗下熱賣中嘅C4加料，加咩？咪係天幕式車頂同皮椅囉！前者最啱車上乘客齊齊曬月光，後者就可以望落去Grand啲，加埋22萬嘅車價，要搶客又有幾難！<br>記者：鄭達基<br>攝影：何家亮</p><p>天幕式車頂最啱曬月光</p><p>話到明係加料版，部C4個Look就梗係無咩點變，線條繼續係圓渾流暢嘅Style，鬼面罩又係Design到成個廠徽咁，連左右轉向頭燈同L形直立式尾燈，你都仲可以喺佢身上搵到；不過，部車最大嘅SellingPoint，都係喺晒車廂入面，而新加入嘅設備就係皮椅同埋天幕式車頂，有咗佢哋唔單止可以令到車廂更加有氣派，乘坐舒適感都會比原來嘅C4好好多，尤其係「覆蓋範圍」達前後座嘅天幕式車頂，最啱一家人或者情侶用嚟曬月光。</p><p>2.0引擎夠氣有力</p><p>雖然車廂加多兩項豪華配備，但我都仲係嫌前座無電控調校，有埋就真係Perfect啦！引擎係2.0公升直4型號，勝在夠氣有力，配嘅波箱係4前速+/-半自動波，反應爽快，懸掛Setting又啱啱好，正宗舒適及操控性並重，Fit晒一般用家要求。</p><p>CitroenC4Hatchback2.0Exclusive</p><p>引擎：1,997c.c.直4DOHC<br> 馬力：143hp/6,000rpm<br> 扭力：200Nm/4,000rpm<br> 傳動：4前速半自動波，前輪驅動<br> 售價：$219,000<br> 車輛提供：雪朗汽車（28689999）</p></body></html>