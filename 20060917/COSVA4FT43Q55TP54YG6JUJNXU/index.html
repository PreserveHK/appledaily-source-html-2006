<html><header><meta charset="utf-8"><title>無飯主婦老公錫到燶<br>周嘉玲寶貝計劃顧慮多</title></header><body><h1>無飯主婦老公錫到燶<br>周嘉玲寶貝計劃顧慮多</h1><p>91年香港小姐亞軍周嘉玲，去年7月與拍拖僅九個月的印度籍室內設計師DarrylGoveas閃電結婚，新婚甜蜜蜜的她盛讚夫婿服侍周到，更自嘲是無飯主婦，但夫婿毫無怨言。談到造人大計，顧慮多多的她表示一定要有周詳計劃，做個負責任的媽媽。　撰文：顏英儀</p><p>周嘉玲與印度籍丈夫DarrylGoveas去年7月在泰國註冊結婚擺喜酒，結束單身生活，兩口子現居於港島半山，訪問當日穿上StellaMcCartney新裝的周嘉玲在家中一臉幸福地說：「我同老公喺香港邂逅，兩個人好夾，好開心可以搵到個partner一齊生活，多個伴同我分享、經歷，大家互相學習。我好欣賞佢好重視家庭，婚後我獲得更大自由。」<br> 周嘉玲續說：「Darryl係個好細心嘅男人，佢知我鍾意食蘋果批就會特登買畀我食，一個蘋果批值幾錢？我在乎嘅係心意。爹哋最初擔心我搵唔到個好似佢咁細心嘅男人，Darryl對我好體貼，爹哋都好放心，而且老公仲識煮飯，相反我對煮食一竅不通，名副其實係個無飯主婦，可能自細俾屋企人寵壞。」</p><p>最愛周遊列國</p><p>兩個不同國籍和文化背景的人走在一起，問周嘉玲怎樣克服文化上的差異，她說：「基本上我哋兩個人相當夾，佢喺歐洲長大，我又比較西化，生活上完全冇問題。兩年來我哋一齊去旅行，去過墨西哥、阿根廷、印度、巴西、比利時、越南同智利，令我眼界大開，下一站我哋計劃去斯里蘭卡。」<br> 熱愛工作的周嘉玲婚後堅持繼續做女強人，由六年前開始轉行做公關，到今天已掌管本地名店PedderGroup市場部，管理公司東南亞的業務，她說：「工作方面我從來冇定目標、冇計劃，不過會盡力做好工作，我覺得自己好幸運，公司畀好多機會我發揮。我認為30歲至40歲係人生最重要嘅階段，加上我比較勤力，又鍾意fashion，懂事以來眼光都比較長遠，睇嘢要360°，我好鍾意工作，不過我只係賺錢買花戴，我覺得自己係個好幸福嘅女人。」</p><p>港姐星光黯淡</p><p>談到造人大計，周嘉玲有自己的獨特看法，她說：「近年香港空氣好污染，我喺加拿大溫哥華出世，空氣同環境非常好，而香港可以畀小朋友去嘅公園又少，除非好有錢擁有countryclub會籍，養大一個小朋友要400萬一啲都唔奇，所以一定要好好準備。我一定會生BB，但係冇特別plan幾時，不過我一定會做個負責任嘅媽咪。香港人養狗同湊BB都係交畀工人照顧，我每朝去寶雲道都見到班菲傭帶狗仔散步，好似啲狗係佢哋養嘅咁。我覺得BB同狗冇分別，我唔想做個咁嘅媽媽，至少有90%時間照顧BB先會生，好彩屋企人冇催我哋。有小朋友嘅家庭先會完整，生仔就要順其自然，要發生就會發生。」<br> 選港姐是周嘉玲人生最難忘的一件事，她說：「我人生有幾件難忘事，選港姐係其中之一，對我有好大影響，令我可以喺娛樂圈發展。當年我仲讀緊書，覺得悶咪去參加選美，近年我冇留意港姐，好似冇咗以前港姐嘅glamour，成件事同以前冇得比，當年我喺瑞士拍外景都算幸運。」<br> 談到電影，周嘉玲90年代拍過多部電影和電視劇，當年20來歲的她曾拍過近20套電影，不過她一點也不留戀在電影圈的日子，她說：「嘩！我覺得電影已經係太耐以前嘅事，不值一提，好似《重慶森林》呢部戲已經係好耐之前嘅事，我已經完全抽離娛樂圈。我𠵱家只會買飛入場睇戲，《黑社會》係我最近睇過嘅港產片，至於王家衞近年作品，好似《2046》同《花樣年華》，我都冇睇，佢好藝術家，佢拍嘅戲好似太抽象，冇咗故事性，似一幅畫，油極都未完，太過抽象。」<br> 攝影：陳慧安</p></body></html>