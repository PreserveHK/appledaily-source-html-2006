<html><header><meta charset="utf-8"><title>公戲私用：玩盡娛圈政界翻炒經典爆笑場面</title></header><body><h1>公戲私用：玩盡娛圈政界翻炒經典爆笑場面</h1><p>有時，小記真係好想將鬼佬嘅頭顱劈開一半，研究吓點解大家對搞笑呢種表達技巧，跟我哋有咁大出入！對所謂美式笑話，個人並唔太欣賞，反而值得講吓，就係笑話背後嘅故事。今次介紹嘅《搞乜鬼終極奪命雜作》（簡稱SM4）都算幾有代表性。劇情每一個細節，佢唔單只撈晒近期荷李活大作嘅經典場面，更抵死係玩盡政客、藝人各種特點，冇劇情但笑餐飽，賤到出汁嗰隻！<br>記者：陳國輝</p><p>故事講述女主角仙蒂做咗保母照顧阿婆，無意中發現屋內有啲「污糟嘢」，更意想不到係竟然同外星人有關，愈玩愈大！《SM4》玩盡DVD包裝，今次另推出首批限量版《眼突突搞鬼DVD外盒》，由吹氣公仔Mary擔正做封面女郎，個眼球可以當玩具拎出嚟玩，真係唔知話有創意定係騎呢先啱！</p><p>爆笑！總統當眾剝光豬</p><p>美國佬嘅諷刺搞笑本能，呢鋪仲踩過界玩政界！最令人難忘，就係總統布殊喺演講嗰陣，經常懶幽默向觀眾講笑話，有時仲會同台下高官玩遊戲，究竟佢喺度演講抑或做緊棟篤笑，簡直睇到?爆頭；不過，《SM4》將佢呢種伎倆玩得更誇張，故事講布殊為咗喺演講時引起觀眾注意，突然間佢剝晒光豬，除剩條底褲，最騎呢係班高官竟然跟埋去做，都唔知為乜！另外，電影仲出現過「少年拉登」，佢一支公衝上街諗住引爆炸彈，點知火機冇晒Gas跟着仲俾人捉咗，呢個結局梗係美國佬最恨見到㗎啦！<br> 玩完政客都唔夠喉，仲玩埋娛圈藝人。當中必睇位一定係米高積遜出現嗰一幕，故事講太空侵略者殺到嚟地球，因此好多小朋友同父母失散咗，呢個時候，米高積遜突然喺後面行出嚟，仲扮個慈父Look話要照顧晒呢班兒童，如果有留意荷李活新聞，就知《SM4》明寸佢之前非禮兒童嗰單Case啦！</p><p>驚嚇！iPod變成外星人</p><p>話明「雜作」梗係乜事都有可能發生，最意想不到係外星人由地底爆上地面嗰一幕，入侵者竟然唔係百足咁多爪嘅UFO，而係triPod！唔使講都知，佢翻抄自蘋果電腦iPod，但最抵死係佢識得用巨型Handphone嚟壓死班人類，手段相當「殘忍」！電影仲唔少得香艷鏡頭，雖然唔算多，勝在精警搞笑，好似講個身材索爆嘅盲妹亂闖入咗法庭，以為係屋企廁所，仲無厘頭除剩件內衣當眾屙屎，好笑得嚟又有少少露肉。至於Bonus部份就稍為單調啲，內容都係製作花絮，訪問等例牌環節，幸好有啲已刪剪片段畀大家欣賞吓，否則覺得正片得89分鐘，喺荷李活電影嚟講，實在太短。</p><p>玩轉荷李活電影逐部睇</p><p>無厘頭劇情、影射娛圈政界早就預咗，但唔講唔知，《SM4》故事主線其實由幾部荷李活大作經典場面拼合而成，拍出來雖然談不上華麗，但是會令你有印象！</p><p>老湯上身──翻炒《強戰世界》</p><p>由浮誇版湯告魯斯主演，又係經常冇時間理仔女，搞到家庭關係好疏離嗰隻，但後來終於憑笑料打破兩代隔膜。</p><p>㗎仔扮鬼──翻炒《咒怨》</p><p>扮到跟原作最似模似樣嘅角色，首選呢位㗎仔！呢齣電影裏面佢一啲都唔嚇人，掉轉被仙蒂反嚇就真！</p><p>李安照玩──翻炒《斷背山》</p><p>翻抄曾奪多項奧斯卡獎嘅電影，當然要落足心機！最經典係西部牛仔Look兼野餐背景，仲瞓埋一齊㖭！</p><p>打出熱淚──翻炒《擊情》</p><p>感人熱淚的《擊情》亦榜上有名。呢次仙蒂反串扮演拳擊手，不過佢見到黑人拳手衝埋嚟嗰陣，即變快閃黨！</p><p>騎呢村莊──翻炒《森魔》</p><p>突然間講仙蒂走入一條神秘嘅村莊，仲俾身穿黃袍嘅高佬帶走，完全唔知發生乜嘢事，相當騎呢古怪。</p><p>PROFILE</p><p>類型：喜劇<br> 片長：82分鐘<br> 級別：IIB<br> 售價：$118<br> 洲立（24816693）</p></body></html>