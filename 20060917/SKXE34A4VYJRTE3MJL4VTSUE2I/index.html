<html><header><meta charset="utf-8"><title>車人合一：HondaValkyrieRune1800<br>新牌Ruby試$250,000科幻車　792磅2米長　最難係U-Turn</title></header><body><h1>車人合一：HondaValkyrieRune1800<br>新牌Ruby試$250,000科幻車　792磅2米長　最難係U-Turn</h1><p>好多人問我點解想買ValkyrieRune1800，有次響電視見到四哥（謝賢）揸電單車不知幾型，我忽有奇想：「如果女仔揸，可能會仲型喎。」……等咗好耐，呢部車先到香港。如果我買咗，我會着得惹火啲，因為真係好多人望。新牌仔揸Rune，最緊要留意平衡，因為車重達792磅。</p><p>記：「你咁細粒，又係新牌，點解想買呢部重達792磅嘅巨型電單車？」<br> Ruby：「當我揸住ValkyrieRune1800的時候，內心深處有種莫名的虛榮感湧至全身，令本來有內向性格的我，也馬上大膽起來。」<br> 記：「$248,000一部電單車喎，唔係一般電單車迷會買，佢有邊個地方最吸引你？」<br> Ruby：「全架車第一樣吸引我嘅地方係LED燈，據我所知，從來未有電單車試過有LED錶板、指揮燈、迫力燈，LED比較一般嘅燈泡光亮和眩目。而1,832c.c.的排氣量已超脫電單車的界限，加上未來科幻的造型，旁人目光無不注視在我身上，我最鍾意呢種感覺，好似做明星咁。」</p><p>女仔慢車要學平衡</p><p>記：「ValkyrieRune1800咁大部，難唔難揸呀？女仔有乜特別方法揸？」<br> Ruby：「頭先剛開始揸嘅時候，因為車身巨型，需要時間適應，車重792磅，慢車時轉彎或U-turn就要掌握身體平衡，咁就好快適應到，簡單咁講，我揸咗一個早上，已經可以人車合一。其實車重有一個好處，就係穩定性高，上Highway高速行駛時，完全唔覺得揸緊部電單車，馬力和扭力令我非常欣賞，我特登用5波，車速低至20km/h亦毋須拖波，一扭動油門，車速就馬上提升，要幾多有幾多（馬力）。」<br> 記：「頭先你話揸Rune要襯衫，你有乜心得？」<br> Ruby：「如果係我揸，我只會假日或者假期先揸去玩，無他，就好似假期去旅行一樣，平時工作壓力大，放假就同Rune一齊輕鬆一下，我會去郊外遊車河，所以會着得性感少少，好大自然㗎。」</p><p>最多原廠電鍍　全港三部</p><p>記：「聽講Rune係電單車中擁有最多電鍍配件，係咪真㗎？」<br> Ruby：「真㗎，Rune全車電鍍Parts之多，只此一家。有朋友問點改到咁有型，我笑住話成架車配件其實係原裝，Rune係Chopper嘅車系中無骨頭你挑，亦都唔需要加甚麼配件。」<br> 記：「$248,000買電單車，對一個女仔嚟講負擔係咪好重？」<br> Ruby：「$248,000……好多私家車車主都為之側目，不過呢部車全港只得3部，正所謂物以罕為貴，車價根本就唔係首要考慮嘅問題（當然要負擔得起），最重要係你想有一部周街都係，定獨一無二嘅車。而且Rune嘅四衝程水冷水平對向六汽缸，加上五前速直軸式傳動系統，我相信地球上無一條道路可以為難佢呢！仲有，車匙附有晶片防盜嘅功能，所以無論去到邊處，都令我安心又放心。」<br> 記者：梁家寶<br> 攝影：譚盈傑</p><p>HondaValkyrieRune1800</p><p>引擎：1,832c.c.水平對向6汽缸SOHC<br> 傳動：5前速直軸式傳動<br> 馬力：96hp/5,250rpm（廠方沒公布）<br> 扭力：110.9ft-lb/2,500rpm（廠方沒公布）<br> 車輛提供：Ricky<br> 查詢：燦基電單車行（27622777）</p></body></html>