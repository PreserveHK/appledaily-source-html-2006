<html><header><meta charset="utf-8"><title>影音試團：第二代BRAVIA藍天行動　無敵海景掛上牆</title></header><body><h1>影音試團：第二代BRAVIA藍天行動　無敵海景掛上牆</h1><p>香港地居住環境狹窄，連特首都疾呼話要搞「藍天行動」改善生活環境，雖然想擁有一個無敵全海景環境難度極高，不過憑住SONY新一代嘅BRAVIA登場，將高解像全高清靚景呈現眼前，加上繼紅、綠色作出優化後，連藍色表現都得到提升，52"型號掛上牆後，簡直就如喺牆度「開」多個靚景窗口，望得多真係人都醒啲！<br>記者：許福合<br>攝影：楊錦文</p><p>終於支援全高清</p><p>SONY剛喺日前舉行發布會，展示最新嘅BRAVIAX系列，新機淨睇個樣已經夠晒特別，四邊用上懸浮玻璃設計，整體觀感營造出更薄更纖巧嘅錯覺，唔似其他牌子LCDTV咁冷冰冰，勁有Style！<br> 新系列暫推三種屏幕尺寸規格，包括40"、46"或52"，暫時未見有最普及嘅32"型號。較特別係連框架都有6種顏色畀你揀，當中包括黑、白、銀、啡、藍同紅選擇，襯家具一流！<br> 講到X系列重頭戲，梗係SONY第一款行全高清嘅LCDTV，解像度達1,920×1,080，接駁高清影碟或DV，可發揮超細緻嘅畫面表現，從現場幾段海景影片示範睇，真係每個波浪都睇得清楚！配合年尾陸續登場嘅Blu-ray播放機同PS3遊戲機，SONY高清家族終於齊人。</p><p>52"（售價未定）<br> 46"（$45,800）<br> 40"（$35,800）<br> 10月尾推出</p><p>連藍色都作出優化</p><p>最鍾意挨喺窗邊睇海景嘅Clara，估唔到對住呢個XLCDTV一樣照挨，因為X系列使用嘅S-PVAPanel，具備178°可視角度，就算打側啲睇都可以見清畫面！第二代嘅寬色度亦作出提升，相比第一代，除紅同綠之外，新型號連藍色都得到優化，能顯示更具層次感嘅藍色，加上紅、綠同藍本來就係三原色之一（RGB），換言之顏色後續變化同配搭都會大大提高，視覺上比舊有嘅S同A系列更為豐富吸引。睇戲或睇海都一樣，要有現場感先會覺得好Feel，而X系列本身就已經具備ProLogicII環迴立體聲，就算得兩邊喇叭，都可營造環迴立體聲，唔駁5.1Hi-Fi都可有靚聲享受！</p><p>駁Blu-ray實試</p><p>現場除擺下市面另一牌子型號作比較外，仲以電腦即場播放Blu-ray影碟，展示X系列出色之處。</p><p>文字銳利</p><p>成個畫面都係一堆字，效果亦相當銳利，幼邊位都唔會「盟」。</p><p>壽司夠新鮮</p><p>壽司唔會灰灰黑黑，視覺上已感到鮮味，亦可睇到冷暖色系對比強烈。</p><p>立體感強</p><p>一灘水倒喺深色地上都表現清楚，立體感及層次感爆棚。</p><p>顏色具層次</p><p>第二代強調RGB同深度嘅提升，從相中可睇到顏色層次感豐富。</p><p>藍色系更豐富</p><p>新加入嘅藍色優化明顯見到色域擴大咗，連帶紫色都變得更有層次。</p><p>改善殘影問題</p><p>高速動作所造成嘅殘影問題，喺X系列都得到改善，現場試播《頭D》效果不俗，片車場面毫不含糊。</p><p>PROFILE</p><p>屏幕尺寸：52"/46"/40"<br> 解析度：1,920×1,080<br> 橫直比例：16:9<br> 對比度：1,500:1<br> 光亮度：450cd/m2<br> 視像輸入：HDMI×2、色差、VGA、S-Video、雙TV-Tuner<br> 查詢：SONY（23452966）</p></body></html>