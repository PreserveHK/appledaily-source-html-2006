<html><header><meta charset="utf-8"><title>Game事撻：虛擬魚缸以假亂真3分鐘幫Mo仔換大屋</title></header><body><h1>Game事撻：虛擬魚缸以假亂真3分鐘幫Mo仔換大屋</h1><p>幾年前同朋友講想養魚，回應居然係︰「貴庚呀？錢多呀！」今日舊事重提，冇人再敢質疑，事關一套《海底奇兵》帶起瘋狂養魚潮！不過落手落腳Set缸未算最潮，如果你In到識用XB360，唔使3分鐘Set好缸魚，咁先稱得上係21世紀養魚太郎！<br>記者︰陸俊雄<br>攝影︰陳盛臣<br>ImageGirl︰Geneieve</p><p>用遊戲機養魚？其實講緊嘅係XB360最近出咗隻叫《AquaZone》嘅新Game。佢玩法唔係養魚鬥攞高分，而係一類叫療養心靈嘅靜態遊戲，同真實養魚一樣，要畀嘢佢哋食，好似真實養魚前嘅先修班，等新手熟悉晒所有養魚要點，Pass咗先去水族店買缸、買器材、揀魚，包你唔會一養就瓜。</p><p>鹹水魚代表</p><p>淡水魚代表</p><p>新手養魚四部曲</p><p>初哥老手各有難度</p><p>雖然話隻Game好快就可以Set完缸魚，但唔代表佢簡單馬虎。由一開首，《AquaZone》已經有多款濾水器，根據唔同效能畀你選用；暖管亦有唔同熱能；光管亦有白燈同紫光之分。至於魚糧，有分初生細魚、鹹水、淡水，而藥水亦有分滴數，每滴含酸鹼多少等。其次係水草同珊瑚，淡水養水草，鹹水養珊瑚，有規有矩。不過講到最詳盡，都係「水質情報」，有齊水溫、酸鹼度、蛋白質、二氧化碳濃度等。初學者要花上唔少時間，了解清楚數值喺真實環境有咩影響，到日後真正養魚幫助好大。不可不提，啲魚有分性別，仲會生仔㖭！開始養住兩條先，等佢哋生隊足球隊出嚟都幾過癮。</p><p>養魚高手小池教路</p><p>上過養魚網都知，好多網友鍾意Show自己個靚缸出嚟，話晒成擔心機，當然想人認同。筆者唔單只搵嚟幾位玩過《AquaZone》嘅朋友，落手落腳試養魚，仲搵嚟對養魚熟到痹嘅小池老師贈幾句：</p><p>小池︰<br> 遊戲像真度的確幾高，尤其魚嘅活動形態好貼近真實。不過要彈係魚種太少，可以放嘅裝飾配件又限制咗，初頭想Set個三千升水嘅魚缸都唔得。</p><p>阿Gen︰「我鍾意清淡、簡單，要成日見到啲魚，唔畀地方佢哋鼠埋。」<br> 55分　小池評語：生態造型欠奉，欠流木及前後草景。</p><p>Carrie︰「我個缸要夠長，啲魚又要夠色彩繽紛，大戶人家咁先夠氣勢嘛！」<br> 65分　小池評語：布局唔夠豐富，魚缸尺寸太長。</p><p>Wicky︰「乜都唔理，擺個聖鬥士陣，加四支羅馬柱型一型先。」<br> 75分　小池評語：珊瑚生態豐富，羅馬柱營造到景深。</p><p>小龍︰「我個缸要夠自然，又珊瑚又生物石，咁啲熱帶魚先生活得開心。」<br> 85分　小池評語：生物石造景自然，接近海洋生態。</p><p>另類選擇<br>ScreenSaver代表《MarineAquariumv.2.6》</p><p>《魚樂無窮》喺電視就睇得多，有冇諗過喺電腦度整番個？以下網址有個魚缸ScreenSaver試用版可以下載，PC、MAC機同PPC版本都有。<br> 網址︰www.serenescreen.com/product/</p><p>DVD界代表《藍地球》約$320</p><p>BBC英國廣播公司製作過唔少生態紀錄片，呢套名為《藍地球》嘅DVD專輯1套5碟，專講海洋生態，大魚小魚排隊出鏡，係愛魚之人必買之選。</p><p>Game界代表</p><p>PROFILE︰<br> 遊戲類型︰模擬育成<br> 對應機種︰XB360<br> 遊戲人數︰1人<br> 開發商︰FrontierGroove<br> 售價︰約$220</p></body></html>