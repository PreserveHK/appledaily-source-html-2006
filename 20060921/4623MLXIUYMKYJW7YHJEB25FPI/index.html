<html><header><meta charset="utf-8"><title>搽cream過夜防爆坼　甲邊咪搽漏</title></header><body><h1>搽cream過夜防爆坼　甲邊咪搽漏</h1><p>一到秋冬天氣變得亁燥，除面部繃緊外，手腳同樣受罪，亁燥爆坼甩皮，甚至會患上「主婦手」、腳踭龜裂出血等情形。要防止這些問題出現，便要防患於未然，對扮靚勁有心得的一班靚女，就教大家要從日常生活小習慣和護理做起。<br><br>記者：陳穎欣<br>攝影：林栢鈞<br>Model：Victoria@GrandeeModels、Hilda、Carey@TheGroup、Kimi&amp;Cat<br>Make-upartist：Isabelle</p><p>Hilda的煩惱：雙手亁燥又痕癢</p><p>某日，Carey、Victoria和一班朋友相約茶敍，講開近來天氣轉變，手腳皮膚都出現亁燥裂紋情形……<br> Kimi：「近排天氣涼爽，好想玩多啲戶外活動。」<br> Hilda：「我就唔玩得喇，因為我隻手亁燥到成日痕癢呀！有時仲會紅腫㖭。」<br> Cat：「你會唔會係主婦手呀？」<br> Carey：「乜嘢係主婦手呀？」<br> Cat：「主婦手係雙手因經常濕水及長期接觸化學清潔劑而引起。患者嘅皮膚會變得非常亁燥、失去彈性，嚴重者更會出現龜裂、流血、腫痛及細菌感染。」<br> Hilda：「咁成日keep住洗手就唔會有細菌感染囉！」<br> Cat：「患主婦手係唔應該經常洗手，咁會洗去皮膚上嘅天然油脂保護膜，令雙手更痕。所以最好係去睇醫生。」<br> Kimi：「我會唔會都中招㗎？好驚喎。」<br> Cat：「你哋可以好似我咁去美容院做深層滋潤手部護理，就可以防止雙手亁燥啦！」</p><p>Victoria護手心得<br>Tips　用綠茶泡手　真係掂</p><p>Victoria：「我就鍾意從日常生活中護手，所以就算做家務，我都會做足防範措施。</p><p>1.每次做家務時會戴上手套，避免直接接觸化學劑。工作後徹底洗手抹亁，然後塗上潤膚膏。</p><p>2.戴膠手套前應先戴上可吸汗嘅棉質手套，咁就唔怕焗，更要不時除下手套吹一吹才戴回。</p><p>3.雙手太痕時可用綠茶泡手5-10分鐘，止痕又令皮膚滑淨。</p><p>4.臨瞓前搽上厚厚嘅handcream或vaseline，再戴上手套瞓覺，第二朝起身就會feel到雙手好滑。」</p><p>Cat護手心得<br>TipsOne甲邊搽cream</p><p>Cat：「我嘅心得就係搽cream時要注意甲邊，輕輕打圈按摩可以預防倒刺。」</p><p>HEIDI'S王牌指甲修護霜$220</p><p>可強化甲質，軟化分裂的甲邊和防止倒刺。（TenTenNails）</p><p>CUCCIO蘋果甲邊皮膚護理液$165</p><p>蘊含豐富果酸，有助去除厚繭。（TenTenNails）</p><p>APICAREEverydayHandcreme$138.9</p><p>含SPF15防曬功能，令皮膚保持彈性和水份。</p><p>TipsTwo搵美容院幫手</p><p>深層滋潤手部護理：$250/45mins（TenTenNails）</p><p>*主婦手分刺激及敏感性</p><p>主婦手學名是接觸性皮膚炎，分刺激性和敏感性兩種。刺激性是長期接觸清潔劑等化學物引致，所以應避免接觸此類物品、少做濕水及洗濯等工作。敏感性皮膚炎則是由於患者本身膚質敏感，受某些外來物質反覆刺激，導致手部亁燥、脫皮、龜裂，尤其在冬天亁燥的季節更容易惡化。患上主婦手一般的解決方法是去看醫生，塗類固醇藥膏，但治本的方法是找出日常生活中的致敏原再加以避免。<br> <br> （醫學意見由皮膚科碩士謝梓華提供）</p><p>Carey的煩惱：腳部積繭爆坼</p><p>Carey：「有無人可以教埋我腳部護理呀？我隻腳最近成日亁到甩皮，積晒厚繭，有次仲爆坼流血㖭！」<br> Victoria：「我會定期上美容院做水療足部護理，隻腳唔會咁易甩皮爆坼。」<br> Carey：「如果我想喺屋企做護理，可以點呀？」<br> Kimi：「我都因為成日着高踭鞋而起晒厚繭，後來用咗弱果酸產品去除硬皮厚繭，幾次就見效。」<br> Carey：「咁點用㗎？」</p><p>Kimi護腳心得<br>Tips用弱果酸除硬皮</p><p>Kimi：「清洗雙腳後搽上gelplus敷20分鐘，敷時會有微微針刺感覺，之後用清水沖去再搽上lotionplus，滋潤雙腳和軟化角質層。」</p><p>Victoria護腳心得<br>Tips水療足部護理　效果快</p><p>水療足部護理：每次$330/45mins（TenTenNails）</p><p>APICAREVeryHardworkersCreme$128.9</p><p>能補充水份油份，對腳踭爆裂、主婦手尤其有效。</p><p>NeoStrataLotionplus$470</p><p>可加速死皮自然脫落，令皮膚柔滑如絲。</p><p>NeoStrataGelplus$440</p><p>含15%甘醇酸，有效去除老化角質層，重整細胞排列，刺激骨膠原增生，減退幼紋。</p><p>靚女護腳Tips</p><p>Kimi：「如果要日日着高踭鞋，咁weekend就多着平底鞋，令雙腳可以relax吓。」<br> Victoria：「腳同手一樣都可以敷vaseline過夜，平時就可以着襪瞓，減少水份流失。」<br> Cat：「唔好用鉸剪剪走腳繭，有可能因剪傷而感染細菌，亦會令繭愈生愈厚。應該先浸泡雙腳，令腳皮變軟，用腳磨或浮水石磨去厚皮。」<br> Kimi：「唔好揀太緊太夾腳嘅高踭鞋着呀。」</p><p>Shoplists</p><p>APICARE　25748311<br> NeoStrata　29768888<br> TenTenNails　25434911</p></body></html>