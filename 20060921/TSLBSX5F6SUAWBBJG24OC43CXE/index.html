<html><header><meta charset="utf-8"><title>新車出閘：Mercedes-BenzCL63AMG　525匹型嚇人</title></header><body><h1>新車出閘：Mercedes-BenzCL63AMG　525匹型嚇人</h1><p>雖然新一代Mercedes-BenzCL跑車喺早前經已曝咗光，但佢最Top嘅CL63AMG勁辣跑版卻一直未見蹤影，Fans們係咪等到頸都長呢？係嘅話就要留意嚟緊喺月底舉行嘅法國巴黎車展，因為佢將會成為場內至矚目嘅車款。<br>記者：鄭達基</p><p>馬力暴升至525匹</p><p>講到明係CL車系中至Top嘅AMG跑版，佢嘅機械配搭當然被廠方作出強化；其中V8引擎容積增至6.3公升，同時注入咗AMG嘅獨門秘技，因而令馬力及扭力輸出數值，激增至525hp/6,800rpm及630Nm/5,200rpm，既是如此，實難怪0至100km/h僅4.6秒，極速更可達250km/h！由於動力輸出暴升，所以廠方都強化咗佢嘅制動系統，同時又加入PRE-SAFE及DISTRONICPLUS電子系統，從而令駕駛者可在緊急關頭，輕易將車煞停。</p><p>強悍外觀不容忽視</p><p>全新CL63AMG嚇人嘅地方唔單只係強大馬力輸出，外觀及車廂陳設一樣咁正；車外加有全車包圍，頭泵把連擾流器兩旁仲額外加有生風導入口，令外觀望落更嚇人，也有助引擎及制動系統散熱。車廂入面當然唔少得有承托力高得很嘅高級真皮桶椅，4幅式真皮軚環、閱讀清晰方便嘅錶板，全係偏向跑車化嘅設計。</p></body></html>