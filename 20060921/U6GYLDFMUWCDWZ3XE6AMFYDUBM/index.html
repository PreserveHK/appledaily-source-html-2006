<html><header><meta charset="utf-8"><title>車人合一：BMW335iACoupe電子系統鬥雙Turbo　空姐單手片彎</title></header><body><h1>車人合一：BMW335iACoupe電子系統鬥雙Turbo　空姐單手片彎</h1><p>有幾個揸車嘅女仔同我講，話Turbo跑車好難揸，尤其高速過彎嗰陣容易甩尾。我又唔覺喎！好似啱啱出嘅全新BMW335iACoupe咁，3.0引擎加雙Turbo，好彩有一大堆電子系統幫手，連C記空姐Zoe第一次試車都可單手揸住去劈彎。記者：鄭達基　攝影：黃子偉</p><p>Zoe'sProfile：</p><p>職業：機艙服務員<br> 駕駛經驗：5年<br> 曾擁有車輛：C-Class、BMWE46、VWGolf</p><p>「寶馬罕有雙Turbo，加速拍住『力王』M3。」</p><p>「Zoe，你係C記空姐嚟㗎，我諗你揸車都唔會好狼……」<br> 「Dennis你錯啦，我手車不知幾辣，連我班同事都知。」<br> 「嘩，呢部新車係BMW335iACoupe，用嘅係3.0公升Twin-Turbo引擎，淨係馬力輸出都已經有成306匹，扭力去到400Nm，而且仲要係尾轆車，唔怕甩尾㗎咩？」<br> 「係，部車用嘅係大馬力輸出嘅3.0雙Turbo引擎，加速及得上M3，咁又點呀？部車有好多DSC電子穩定系統，仲有DTC電子循迹系統嘛，劈彎嗰陣使乜怕甩尾，我單手都得！」<br> 「不過……」<br> 「不過咩呀，你唔好唔記得，335iACoupe有DSC同DTC呢類電子行車穩定系統外，懸掛Setting好跑車化，18吋大輪胎，仲要係Runflat防爆胎設計，好安全㗎。」</p><p>「車廂合格，鍾意後排桶形座椅。」</p><p>「巴閉、巴閉，咁你又覺得個車廂點呢？」<br> 「唔……我覺得車廂嘅空間感都OK嘅，坐落都好舒服，而且尾排仲要變咗做獨立桶形設計，坐落比以前舒服好多。」<br> 「但部車係Coupe，即係得兩道門，咁如果要進出後座嘅話咪好麻煩？」<br> 「一啲都唔麻煩，前排座椅側面有可以拉低椅背嘅手抽，旁邊仲有座椅移前移後嘅電控按鍵，按個掣就搞掂。但始終部車矮咗啲，好似我身形較高嘅人，進出後座係有啲難度。」<br> 「我一早都話你要揸335iACoupe唔係一件易事嚟㗎啦。」<br> 「喂，朋友，車廂上落方唔方便，同部車易唔易揸係兩回事嚟㗎，更何況前座都係用仿桶形設計，好坐得嚟又唔怕掟彎嗰陣會左搖右擺。」<br> 「err……」<br> 「雖則部車真係幾好坐，不過我就覺得中控台個Design太過傳統，同部車個性格好似有啲格格不入，如果可以加多些少電鍍或金屬裝飾，咁就真係Perfect啦！」</p><p>「外觀同性格好相襯，揸佢去蒲就啱晒。」</p><p>「講過晒你對機械配搭同車廂鋪排嘅評價之後，你又覺得部車個Look係點呢？」<br> 「外觀係點？不如等我換埋套衫先講啦。」<br> 「好……」<br> 「嗱，同你講多兩句咋，因為我仲要趕住去中環會男友。」<br> 「好好好。Zoe，我係問你覺得部車個Look點？」<br> 「部車個Look都OK吖！車身線條好流線，加埋原來新3系嘅車頭設計，從正面望過去個樣真係好惡。」<br> 「我都有同感，不過我就覺得車尾嘅Design偏向成熟斯文，同車頭嗰個惡Design根本係兩回事。」<br> 「可能每個人有唔同觀感啦，我又覺得唔係太大問題，就算揸佢出街，無論係返機場開工定係去蘭桂坊蒲，都好襯得起我呀，哈哈；仲有呀，頭燈有埋轉向功能，夜晚行車都唔使怕睇唔清楚條路。」<br> 「係……係……」</p><p>BMW335iACoupe規格</p><p>引擎：2,979c.c.直6DOHC配TwinTurbo<br> 馬力：306hp/5,800rpm<br> 扭力：400Nm/1,300rpm<br> 傳動：6前速Steptronic半自動波，後輪驅動<br> 售價：$628,000<br> 車輛提供：寶馬香港（27145271）</p></body></html>