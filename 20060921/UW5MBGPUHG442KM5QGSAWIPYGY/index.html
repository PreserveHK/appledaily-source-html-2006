<html><header><meta charset="utf-8"><title>影音試團：唔怕你飛簷走壁　10張臉同時對焦</title></header><body><h1>影音試團：唔怕你飛簷走壁　10張臉同時對焦</h1><p>攝影明行走攝影界多年，最怕撞到Fion，因為怕佢扎扎跳無時停，好似識飛簷走壁咁，無論對佢攝影技巧，定係揸緊嘅相機，都係一個極大考驗！好彩，最近富士就推出一部「多臉」對焦相機FinePixS6500fd，除咗可將Fion緊緊鎖定之外，即使佢識得分身，S6500fd同樣可以輕鬆「捕捉」！<br>記者：許福合<br>攝影：陳偉強<br>ImageGirl：Fion</p><p>一次對10臉</p><p>攝影明自從得到呢部S6500fd，就好似得到武林神兵一樣，唔再怕Fion走來走去！事關機內加入極有創意嘅計算晶片，能自動辨認人臉位置作出對焦。咪以為呢種技術其他DC都有，S6500fd叻就叻在能夠「多臉」捕捉；當畫面偵測到有兩張臉以上，就會用一個白框顯示，除咗自動調校焦距外，仲會替人臉區域作特別優化處理，主要喺光度上作調整，例如夜景人像拍攝，當加上閃燈後，人臉往往會「食」晒啲燈光，變成新手常犯嘅「前光後暗」毛病，不過有咗S6500fd人臉自動優化後，臉孔會變得較柔和順眼！同一時間更可優化10張人臉，用嚟拍攝人像相片、畢業相等團體照非常好用。</p><p>高ISO暗位照拍</p><p>咪以為走到去暗位，攝影師就無符，S6500fd感光度最高可以推到ISO3200，即使光線少啲一樣影得到，加上CCD使用1/1.7"630萬像素SuperCCDHR，以高ISO值影相都可減少「雜訊」出現，成張相都變得幼滑晒！暗位冇難度，就算遠景一樣難唔倒S6500fd，淨睇佢一副大炮Look，就知有好強嘅遠攝能力；光學變焦達到10.7倍（300mm），幾遠都照樣追住影！順帶一提，除咗300mm大炮外，鏡頭亦打破富士DC唔夠Wide嘅弊病，最盡可去到28mm廣角拍攝，相當多才多藝。鬥耐力又如何呢？S6500fd使用4粒AA電芯，唔夠用隨街都補到貨，好方便。</p><p>實試後評<br>人臉對焦</p><p>要對臉孔對焦，操作相當容易，只要臉孔並無頭髮或其他遮擋，好容易就可以見到綠框，不過若畫面內有兩個以上臉孔，要出現白框就有啲難度，對焦點比較難掌握，同時對焦十張臉未必會咁準。</p><p>夜景拍攝</p><p>S6500fd具備ISO3200，拍攝夜景就變得簡單得多，由於感光度提升，手持拍攝範圍變得較大，即使唔用腳架，都一樣照拍。</p><p>光學變焦測試</p><p>一般相機只應兼顧到廣角或遠攝功能，S6500fd既具備28mm廣角拍攝，又可以10.7倍（相當於300mm）作遠攝，拍攝時相當好用。</p><p>PROFILE</p><p>感光元件：630萬像素SuperCCDHR<br> 變焦：10.7倍光學、2倍數碼<br> 記憶卡：xD<br> 屏幕：2.5吋<br> 感光值：ISO100至3200<br> 電源：AA電芯×4<br> 體積：130.7×97.2×119.5mm<br> 重量：570g<br> 查詢：富士（24088663）</p><p>同場加映：S9600升級再戰江湖</p><p>富士同期仲會推出S9500嘅後繼機S9600，相比上一代，S9600將LCD由1.8"加大至2"，而且顯示屏可作多角度調校，令用家喺構圖時更為方便。而新機於拍攝速度同功能上都增加不少，首先對焦速度快40%，開機只需0.8秒，快門時滯更只有0.01秒，整體反應感覺特別爽快，用起嚟就好似單鏡DC一樣！CCD方面，使用910萬像素SuperCCDHR，感光度可去到ISO1600，同時將雜訊保持低水平。鏡頭跟S6500fd一樣具10.7倍光學變焦鏡，相當於28-300mm，同時兼具廣角同遠攝效果，用起來相當方便。</p><p>規格：910萬像素、10.7倍光學變焦、xD+CF卡、AA電芯×4</p></body></html>