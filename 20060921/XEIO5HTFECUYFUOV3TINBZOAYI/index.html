<html><header><meta charset="utf-8"><title>電腦街：港式CoreDuo機平一截</title></header><body><h1>電腦街：港式CoreDuo機平一截</h1><p>想買部Notebook打吓機、睇吓DVD，名牌子廠機閒閒哋都要過萬，轉用BTO式Notebook就可以慳番唔少（港式自助砌機）。呢款CF-WS62JN使用CoreDuoT2300E處理器，都只係賣緊$7,980，配個14"闊屏幕，睇影碟一流。功能亦算一應俱全，最正係咁嘅價錢，都可以有獨立VGA卡nVIDIAGeForceGo7300，並非內置喺底板度嘅平貨，就算用到《PhotoShop》一類繪圖軟件都冇問題。CF-WS62JN更跟足大牌子機，屏幕上邊內置埋眼仔鏡頭，配合無線網絡，出街都可以大玩《MSN》。<br>記者、攝影：許福合</p><p>22"LCD攻佔電腦用家</p><p>Topcon嘅LCD喺唔少用家心目中，算係平靚正之選，今次新出嘅22"型號，更將同尺寸舊型號比下去，事關新機Amigo22W一推出，即以$2,990開賣，個樣就同相中嘅17"型號差唔多，具有22"闊屏幕，解像度可達1,680×1,050，有齊D-Sub同DVI插頭。以同等規格比，其他品牌起碼貴二百蚊，鍾情大芒享受絕對玩得過。順便一提，17"型號已跌到$1,390，配入門級電腦啱晒。</p><p>Extreme處理器開價近九千</p><p>Core2Duo發布之時，其實同期亦公布咗Core2Extreme處理器，不過一直以嚟不見蹤影。不過最近終於真相大白，事關呢粒CPU開價驚人，每粒要$8,500以上！因為價位咁高，有錢都未必有貨賣畀你，問過好幾間舖都要訂先肯返貨。諗落又唔出奇，成九千蚊大可砌到兩、三部Desktop，會有幾多發燒玩家會出手呢？</p></body></html>