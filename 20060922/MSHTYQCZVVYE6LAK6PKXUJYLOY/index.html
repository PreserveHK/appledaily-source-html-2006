<html><header><meta charset="utf-8"><title>公戲私用：《龍虎門》電影版　王小龍鬥火雲邪神</title></header><body><h1>公戲私用：《龍虎門》電影版　王小龍鬥火雲邪神</h1><p>呢兩日碟場返咗套《龍虎門》DVD，有碟舖老闆透露銷情理想，單係平裝版，一日賣出至少50隻。仲話唔少男Fans因為甄子丹喺《殺破狼》喪打嘅演出，對配合漫畫招式嘅《龍虎門》滿心期待。雖然電影上畫時，唔少漫畫迷大彈毫無昔日漫畫感覺，但鍾意睇武打場面嘅朋友一於少理，最緊要拳拳到肉，打得精采。<br>記者︰陸俊雄</p><p>限定版送三皇頭像</p><p>今次《龍虎門》DVD認真多搞作，分3個包裝任君選購，包括齋碟嘅平裝版、送三皇紋身印水紙嘅珍藏版，及有印水紙、限定編號影卡、一套三個彩繪頭像嘅限定版禮盒，仲係全球限量2,000套。《龍虎門》話晒都係香港土炮經典，陪住唔少人成長，想收藏龍虎三皇頭像嘅Fans，呢次真係有買趁手。<br> 平裝版︰$105<br> 珍藏版︰$105<br> 限定版︰$234</p><p>其實《龍虎門》漫畫講咩？老套講句︰「一匹布咁長！」最緊要宗旨係「拳頭解決，正義長存」，而電影同樣忠於呢點。即使有人話電影版係將原本漫畫入面早就瓜柴嘅王小龍，無限放大。但不得不同意，飾演小龍兼動作導演嘅甄子丹，喺動作設計上落足心機，亦令《龍虎門》跳出《風雲》不斷擺姿勢無實際嘅框框。</p><p>必睇Bonus</p><p>睇完套戲打得咁激，當然想知道佢哋係點拍出嚟。喺平裝版DVD內會另外有隻光碟，特別收錄咗拍攝前後嘅片段，當中包括前期製作特輯、演員訪問、靚相集等。喺製作特輯入面，會見到甄子丹教余文樂同謝霆鋒，點樣先會打得好睇。余謝兩人Fans見到偶像被導演吊住飛來飛去，再撞牆撞櫃，睇見一定心痛。另外「龍談虎笑」入面，訪問番導演同主要演員喺拍攝時嘅辛酸史。如戲入面多番情挑王小龍嘅羅剎女，戲外到底咩模樣，對於戲中自己嘅大膽對白，佢又點睇？你都可以搵到答案。</p><p>經典場面</p><p>龍虎友心底話</p><p>彩記話︰「無睇開漫畫會覺得幾好睇，特別係元華用拖鞋教訓石黑龍，話佢雙節棍都未識？嗰幕係必睇。但唔明點解堂堂一個羅剎教，數埋得4條友咁，火雲邪神仲好似個用爛布包住嘅木乃伊，同漫畫差得遠。」</p><p>阿豪話︰「有讚有彈喇！動作設計有心思，小虎招毒龍鑽同石黑龍用雙節棍舞出嚟嘅金鐘罩，舞得出色。至於彈，有啲情節睇到火都嚟，有幕講弱質纖纖嘅馬小靈，用木頭車推小虎同石黑龍上山，唔合情理。咁現代點解唔用直升機？」</p><p>文兄話︰「我鍾意套戲拳拳到肉，放棄大玩CG，特別係王小虎喺畫坊用降龍十八腿嗰幕，謝霆鋒本身唔識功夫，顯得更加拍出心機。至於最尾王小龍對火雲邪神，後者好似突然屎咗好多咁，好唔合情理。」</p><p>小章話︰「套戲講明係改編，可以話純粹抽人物性格特徵出嚟，基本上似王小龍外傳。我想睇佢點打啫，覺得武打場面唔錯，不過三皇打火雲之前，如果多幾個奸角手下出場會好啲。得小龍打所謂老妖、棍妖嗰幾幕，實在太少。」</p><p>售賣點：<br> DVDPro（23326326）<br> 地址：旺角奶路臣街6E德發商場B4舖</p></body></html>