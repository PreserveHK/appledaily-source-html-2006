<html><header><meta charset="utf-8"><title>車人合一：LexusRX400h<br>日用慳油夜用激走　環保Hybrid751Nm扭力贏拉利</title></header><body><h1>車人合一：LexusRX400h<br>日用慳油夜用激走　環保Hybrid751Nm扭力贏拉利</h1><p>油價貴，買大馬力嘅車，擺明同荷包作對，身為行政人員嘅Prisclla並唔係咁睇：「RX400h有最新LexusHybridDrive混合動力，輸出直逼4.0公升車款。日頭返工就低耗油量及低廢氣排放，到咗夜晚，我就好享受嗰種房跑車嘅加速（當然，有751Nm扭力喎）！搞到我日、夜揸車好似兩個人咁。」<br>記者：鄭達基<br>攝影：陳盛臣</p><p>引擎慳油馬達大力</p><p>「我住上水但要去中環返工，每日來回最少120公里，但我揸緊嘅係3,000c.c.跑車，就算行嘅多數係高速公路，條數都咪話唔襟計；好在RX400h配有LexusHybridDrive，哈哈！」</p><p>「RX400h又有咩咁巴閉呢？」<br> 「RX400h嗰套LexusHybridDrive混合動力系統，係一台3.3公升V6引擎，加埋3組MG發動機，單係馬力輸出已達272匹，跟4.0公升級別嘅車款相若。」<br> 「據知有751Nm扭力，所以起步加速勁過部法拉利喎？」<br> 「LexusHybridDrive同以前嘅Hybrid系統相近，起步同埋慢速行車時，只有電池提供電力予MG2及MGR發動機去推動車輛前進，直至需要加速時，電腦才會按行車情況嚟決定引擎是否介入運作。」<br> 「有沒有實際經驗話到畀我知，點用呢套系統令部車有強大馬力輸出嘅同時，都可以做到慳油嘅目標？」<br> 「方法好簡單，正如我頭先講嘅一樣，起步千祈唔好大腳油，等部車慢慢起步同加速就OK，加上我每日行嘅道路都係高速公路，對減低耗油量都有一定幫助，另外，由於慢車時主力係以電池驅動，廢氣排放係0，故此喺室內停車場行走時，都唔會製造空氣污染。」</p><p>車廂空間大擺Shopping戰利品</p><p>「Prisclla，你講到部車啲Technology咁勁，你又鍾意車廂邊一Part？」<br> 「我最Buy係佢嘅空間，因為唔單只前後兩排乘客有寬敞嘅乘坐空間，我一袋二袋Shopping戰利品，都完全可以容納喺尾廂之中。」<br> 「咁個尾廂放到大約幾多件戰利品呢？」<br> 「嗱，咁就要睇吓你嘅安排係點啦，如果單以尾廂計，我諗都可以放到至少30件，若將後排座椅收摺起，要擺多60件都NoProblem，但呢個當然要睇吓啲戰利品嘅Size有幾大啦！」<br> 「設備方面又係點呢？」<br> 「好齊㗎，我最鍾意係11個揚聲器嘅MarkLevinson高級音響，不過我覺得LexusHybridDrive嘅Display細咗啲，若可改置喺中控台頂端，效果會更好。」</p><p>揸去郊外玩最Fit</p><p>「以前聽你講話買車嘅首要條件，係要部車個Look要成熟，咁RX400h係咪可以Fit到你嘅要求呢？」<br> 「咁就梗係啦，如果唔係又點會買呢，哈哈！講番部車，佢個Look同已推出一段時間嘅RX350差唔多，一樣係Sell成熟，揸佢出中環肯定……」<br> 「肯定咩呢？」<br> 「OK囉！車身線條又好流線型，睇落都好Sporty，Fit晒佢高性能DeluxeSUV嘅Style，加埋個大尾廂，用佢載晒去郊外玩嘅用具就真係Perfect！」</p><p>LexusRX400h規格</p><p>引擎：3,311c.c.V6DOHC<br> 馬力：210ps/5,600rpm<br> 扭力：288Nm/4,400rpm<br> <br> 前電馬達<br> 馬力：167ps/4,500rpm<br> 扭力：333Nm/0-1,500rpm<br> <br> 後電馬達<br> 馬力：68ps/4,610-5,120rpm<br> 扭力：130Nm/0-610rpm<br> 傳動：E-CVT自動波<br> 車價：$549,900<br> 查詢：皇冠汽車（25119430）</p></body></html>