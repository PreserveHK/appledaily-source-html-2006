<html><header><meta charset="utf-8"><title>地道人：韓大學生朝朝朝聖　麵包任食</title></header><body><h1>地道人：韓大學生朝朝朝聖　麵包任食</h1><p>在香港做大學生好幸福，壓力不算大，可好好享受學生的時間。誰不知，在韓國當大學生仲幸福，學校附近食肆林立，酒吧娛樂場所一應俱全，尤其是在弘益大學一帶，齊集餐廳和shopping地點，今日由地膽Sun帶隊，去買去食去弘大。</p><p>弘大學生Sun　愛死舞台</p><p>Sun是弘益大學的學生，專攻舞台設計和展覽研究，畢業後想當舞台設計師。Sun說他們讀舞台設計的，好多時都會捱夜，有陣時仲會做通頂，第二朝起身又要返學上堂，都幾辛苦，不過鬼叫自己鍾愛同舞台有關嘅工作，再辛苦都要頂，而且一大班同學一齊捱，柴娃娃都好鬼開心。</p><p>醫肚篇<br>Richmont　麵包自助早餐</p><p>Sun說平時他們一班同學最愛吃Richmont的麵包。歐陸式麵包專門店Richmont，每日7點準時開門，推出新鮮熱辣的麵包，Sun跟同學就最愛8點鐘來（自助早餐8點至9點半），到這裏吃自助麵包早餐，雖然只得數款麵包，不過熱騰騰的感覺是一朝早的好開始，麵包出爐的一刻，香氣充滿整間麵包店，我忍不住立即去拿一塊上手，嘩，好燙口！除了麵包外，還有咖啡、茶、橙汁和奶供應，食足個半鐘都只是3,500韓圜，超抵！</p><p>必食街邊篤篤篤</p><p>除了食麵包，Sun的另一個醫肚方法就是去街邊檔篤篤篤，說着二話不說就帶我去他常去的街邊檔，甜辣年糕、血腸、墨魚蛋等等都是500韓圜起，20蚊港紙都唔使就可以食飽飽。我最愛吃墨魚蛋，配上清湯，吃完一串又一串。</p><p>購物篇<br>地攤掃筍貨</p><p>講到平時去哪裏行街買衫，Sun竟然話都是在學校附近。弘益大學一帶，有大量的地攤和小店，賣的貨品種種類型都有，有時裝、有精品和首飾等等，大多數以女裝為主，而且部份貨品更是出自學生手筆，是個自家作品的試驗場。Sun叫我不要看輕這些作品，他們分分鐘他日會成名。</p><p>SoleeLuna平禮送女友</p><p>然後，他帶我到平日買禮物送女友常去的SoleeLuna，這家店面積不大，又不在大街，如果不是地膽推介，肯定會走漏眼。雖然舖面細細，不過勝在價夠平，而且賣的東西亦不少，主打女裝accessories，亦有衫同裙。剛在上星期推出了新的秋冬頸巾系列，約60蚊港紙就有一條，買多幾條當手信都唔會肉痛。</p><p>同場加映街頭表演</p><p>逢周末，弘大門口都會很熱鬧，除了不同的酒吧大搞party之外，還有各式的街頭表演。街頭表演多數由學生策劃和表演，每次都吸引大量遊人到訪，免費娛樂大眾之餘，學生又可以得到實習機會，Sun:「呢度個個禮拜都有搞表演，好似今晚我就負責搞藝術節的show，請表演嘉賓、場地setup都係由我同同學做，係一個實習的機會。」</p><p>跟住去</p><p>1.Richmont<br> 地址：162-16DongGyoDongMapogu,Seoul<br> 電話：（82）2-3250221-2<br> <br> 2.SoleeLuna<br> 地址：356-2Seogyodong,Mapogu,Seoul<br> 電話：（82）2-3370923</p></body></html>