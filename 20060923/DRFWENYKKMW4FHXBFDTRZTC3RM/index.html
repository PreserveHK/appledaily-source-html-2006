<html><header><meta charset="utf-8"><title>蘭西情報課：<br>青龍頭地皮有價帶挈海慧炒家</title></header><body><h1>蘭西情報課：<br>青龍頭地皮有價帶挈海慧炒家</h1><p>上個禮拜政府拍賣荃灣青龍頭地皮，結果由新地高價奪得，雖然冇指標作用，但原來都帶挈部份業主同炒家賺錢出貨。美聯分行營業經理熊超凡報料，屯門海慧花園1座中層A室，1298方呎，炒家剛以330萬摸出，執到30萬，賺一成。<br> 話說個炒家喺8月用300萬買入呢個單位，低市價些少，仲攞到兩個幾月成交期，跟手就放售，叫價340萬，冇乜反應，但上個禮拜賣完地後，市況好番啲，個單位冇耐就由用家以330萬承接。熊超凡話屋苑呢類摸貨個案好罕見，估計係借賣地消息至出現。不過，普遍業主都冇因為賣地成績好而調高叫價，非常冷靜。</p><p>佢補充，自從賣完地後，青山公路一帶多咗好多客搵樓，再加上風水師話呢頭有運行，所以睇樓客數目大增，睇親仲係過千呎嘅大單位或者係啲特色戶，郁吓手都要500萬以上。<br> 熊超凡指出，想短炒嘅，𠵱家區內只有豪景花園或者一啲名不見經傳嘅物業，業主先有機會畀4至5個月長成交期個買家，咁啲炒家就要留意嘞。<br> 電郵地址：nancy@appledaily.com</p></body></html>