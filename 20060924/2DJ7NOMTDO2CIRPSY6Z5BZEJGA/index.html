<html><header><meta charset="utf-8"><title>整胸紋乳　豪放戀黎明<br>樂基兒EQ高樂做真人騷</title></header><body><h1>整胸紋乳　豪放戀黎明<br>樂基兒EQ高樂做真人騷</h1><p>隆完又拆的胸部，在乳暈紋上蝴蝶圖案，任何一個港星或名模作出以上行徑，都會背上「壞」及「邪」的罪名，但做盡這一切的樂基兒仍然備受寵愛，無損形象，頂尖品牌騷都有她份，一切應該歸功於她敢做敢認！與黎天王的愛情空間成為與狗仔隊的「三人世界」、行騷露出紋身，樂基兒從不像一般藝人，有事總以苦主自居，憤怒指摘傳媒，她反而會自我檢討，一個EQ不止26歲的女孩，就在香港這樣的獨特文化影響下成長。　撰文：梁錦雯</p><p>名模樂基兒甚少接受專訪，她與黎明相戀後更加畫上句號，原因心照不宣。其實在模特兒的行頭裏，樂基兒絕對是炙手可熱，於美國長大的她，憑着甜美笑容、率直真性情攻破了當時過份「守身如玉」的港模壟斷局面，坐擁城中首席名模寶座。<br> 天橋下的樂基兒一樣多姿多采，貪得意去隆胸，之後拆彈，繼BB圖案、玫瑰花圖案後，蝴蝶乳暈紋身不慎壓軸曝光，港式「玉女」模特兒的忌諱她全部做齊，很有可能是她的坦白從寬洋化性格影響，應說就說，我行我素，反而為她增加不少分數。<br> 樂基兒一向不會講別人的事，所以不要期望她回答與男友的婚期。至於模特兒是非圈誰是誰非，因為她懂得尊重別人的感受，故此應該留她一點空間。空間、私隱等對她來說可算愈來愈少，她「有幸」獲得狗仔隊「貼身」追蹤，輕則陪她返學，重則越洋或高處偷拍與男友的閨房樂。</p><p>明白事理唔會嬲</p><p>成為雜誌封面的真人騷女主角，樂基兒表示不覺得空間細了，她說：「我覺得大㖭，喺我腦入面都好大，我唔覺得私隱俾人侵佔。不過問題係佢哋拎嚟登，因為新聞實在傳得太快，試過倫敦、峇里啲朋友好快就向我求證，我覺得只不過係雜誌自己嘅睇法，唔係出自我口，就由得佢，都係八卦雜誌啫。」<br> 同樣性格洋化的陳冠希，遇到狗仔隊時會爆粗，還作歌揶揄發洩，藝人以苦主自居上街聲討狗仔隊揭私隱，樂基兒大大方方，問她會否覺得自己EQ高，她說：「俾人影幅相，個故事都未寫，點解要嬲定先，同埋點解我要嬲，要嬲嘅話要嬲邊個？唔關影嗰個事，嬲寫嗰個定登嗰個？不過我諗如果唔係乜嘢大新聞，就唔會上心，狗仔隊都係做緊份內職責，我唔會介意，因為我出得街，就會為自己做嘅事負責。好似行騷走光咁，唔可以怪晒佢哋，係我唔小心，我要為我唔小心負番責任。如果我唔想俾人知嘅事，我唔會出街做，狗仔隊都唔係太差，我試過落雨趕時間截車，仲坐佢哋順風車㖭。」<br> 客觀地看模特兒行業本是華麗園，近年卻變成是非之地，一向置身事外的樂基兒說：「好多事只不過係謠言，點樣知對定錯？我認識Lisa、Eunis、Ana，我哋一齊做嘢好多年，差唔多每個星期都見到，人哋嘅事我唔會答，是非就更加唔答。總知好開心有新人入行，一個騷唔可以得一個model行，10個model行一個騷先會好睇。」</p><p>談舒淇落落大方</p><p>樂基兒又主動澄清一件事，她說：「我好想澄清你哋成日話我肥，其實我得51公斤（約112.2磅），我唔覺得自己肥，喺美國我肯定屬於輕磅，就算喺香港，我都唔覺自己肥，行騷旺季我會keep，不過自己實在太鍾意食嘢。」根據體質指標（BMI），5呎8吋、51公斤重的她，其BMI約17.1，指數介乎18.5-22.9都是正常，故此我們可以還她一個清白了！<br> 雖然樂基兒隻字不提黎明，但對其前女友舒淇則表現大方，前晚她在銅鑼灣出席活動時破例開腔講舒淇，還透露看過舒淇演出的電影，她說：「覺得佢好靚，對我嚟講係冇hardfeeling，真係冇！」問她會否介意外間拿兩人作比較？她一臉誠懇地說：「其實我哋係唔相識㗎，我唔會介意，因為佢係一個靚女，不過如果話我唔係靚女，我就介意。」<br> 攝影：陳偉權、仇志德</p></body></html>