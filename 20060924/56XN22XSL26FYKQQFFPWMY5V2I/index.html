<html><header><meta charset="utf-8"><title>遊戲展覽：日本幕張直擊東京遊戲展2006<br>任天堂Wii魅力驚人　冇得玩都有百人圍</title></header><body><h1>遊戲展覽：日本幕張直擊東京遊戲展2006<br>任天堂Wii魅力驚人　冇得玩都有百人圍</h1><p>噚日為大家詳細介紹過SONYPS3嘅實玩報道後，本來一心諗住今年TGS已經冇乜睇頭，因為任天堂重頭戲碼Wii缺席，點知行過世嘉個展館，駭然發現擺咗部Wii出嚟做示範！雖然並未公開畀入場人士試玩，不過仍吸引過百機迷駐足觀看，有啲仲好「電車男」地跟住ShowGirl跳㖭！<br>記者、攝影：陳國輝</p><p>世嘉力谷Wii新Games</p><p>新世代主機爆發戰要等到11月11日先會由PS3帶頭引發，睇番現役主機之中雖然仲有新Games推出，不過號召力始終唔及XB360及即將見街嘅Wii咁勁；而且今年SONY仲只剩番PS3以及PSP遊戲有得試玩，完全忽略晒PS2，睇嚟SONY嘅舉動已經相當明顯，誓死打低Wii咁話！<br> 查實任天堂每一年都冇踩隻腳入TGS，不過新機Wii就快出爐，就算佢自己唔主動出擊，好多遊戲大廠都免費幫佢宣傳啦！但奇怪係大部份E3出現過嘅作品，喺TGS裏面居雖蒸發晒，反而從未曝光嘅新作呢度就有得玩，相當令人意外！其中喺SEGA會場就發現咗3隻Wii勁Games，試玩ShowGirl仲着晒生果露背裝，拎住個手掣「左Fing右Fing」之餘仲夠晒Cutie，極投入嗰隻！</p><p>世嘉×Wii大作<br>《Sonic~秘密的指環》（07年中推出）</p><p>SEGASonic系列嘅第一款Wii遊戲，過癮在打觔斗時需要雙手不斷打圈，諗起呢啲騎呢動作都幾搞笑！</p><p>《SuperMonkeyBall》（12月2日推出）</p><p>捉猴系列首次殺入Wii，玩家可選擇唔同嘅運動種類，例如跑步、跳繩以及碌保齡等，可以好輕鬆咁過關，亦可能令你玩到索晒氣！</p><p>《BLEACH~白刃輪舞曲》（06年12月推出）</p><p>畫面好漫畫化，玩家拎住個手掣嗰陣就好似揸住把佩劍一樣，除咗揮刀劈友，仲可以出絕招㖭！</p><p>齋望評語</p><p>日本：12月2日推出，售25,000日圓（約港幣$1,667）<br> 歐美：11月19日推出，售249.99美元（約港幣$1,946）<br> ＊連《WiiSport》遊戲</p><p>XB360出爐大作唔多</p><p>為咗力撼SONY，微軟甚至連會場都選擇喺另一邊Hall3布置，好似楚河漢界分得咁清！雖則冇任何新機發布，就算周邊如HDDVD光碟機都係得個望字，並未有任何高清影碟示範，不過單係《藍龍》已足夠吸引機迷排隊等玩！</p><p>玩盡《藍龍》要60小時</p><p>試完《LO》，坂口拿拿聲拎隻《藍龍》玩畀大家睇，專登揀咗個後期章節示範，但讀碟情況未如理想，實時運算嘅過場畫面不斷係咁Load，搞到唔少人瞌眼瞓！到玩完一輪，發覺佢有類似《ChronoTrigger》嘅時間制排隊行動系統，戰鬥方面又勁有《Persona》影子，加上人設似《龍珠》，平時移動又似《DQ》，可謂集天下大成於一身！坂口透露《藍龍》第一次爆機要40個鐘左右，玩晒隱藏要素就要另加20粒鐘。日版《藍龍》喺12月7日推出，國際版則預計喺明年。</p><p>《FF》之父等住省招牌</p><p>今屆XB360陣營重頭戲當然係離開咗Square好幾年、𠵱家做咗Mistwalker老闆嘅坂口博信。坂口為XB360瞓身搞嘅《LostOdyssey》同《藍龍》，似足市場上兩大超人氣RPG《FF》同《DQ》，更有青出於藍之感，為佢買XB360都唔算誇張！佢仲應微軟邀請為全球媒體舉行記者會。</p><p>《LostOdyssey》勝過《FF13》</p><p>先講搵嚟《男兒當入樽》作者井上雄彥做人設嘅《LostOdyssey》，畫面水平高到嚇死人，千軍萬馬場面勁有《魔戒》影子，睇真啲仲有超濃厚嘅《FF》味道。<br> 戰鬥演繹手法頗似《FF》，無論視點或細微地方都做到好足，例如被打瓜嘅敵人屍體依然會保留響戰場上，而首隻大佬嗰兩碌炮就算斬爆咗，殘骸都會跌喺旁邊畀你清楚睇到。加上播片同實時運算間夾得近乎完美，令人以為所有CG都係Pre-render！筆者認為開發緊嘅《FF13》都未及得上佢，相信會係微軟甚至坂口嘅響朵之作。<br> 直擊記者：福田</p><p>漫畫角色殺入PS2</p><p>今年PS2冇晒聲氣，好鬼夕陽主機Feel！講到最撐PS2嘅廠商，竟然唔係SONY自己，而係BandaiNamco喎！小記未行入呢個會場之前，已經聽到好多熟口熟面嘅樂曲，再睇吓頭頂上嘅超大銀幕，原來播緊《龍珠》同《足球小將》嘅PS2版遊戲！雖然現場只係播緊Opening片段，但仍然有大班人圍住唔肯走，證明PS2仲有大廠力撐，未有咁快被淘汰嘅！</p><p>《OutRun2SP》（06年推出）</p><p>終於輪到PS2版推出，畫面幾乎拍得住早前街機版同XB360版嗰隻《OutRun2SP》，例如車尾死氣喉會噴出黑煙，另外行過水池嗰陣仲會濺出水花等，甩尾感覺良好，兼且像真度頗高。</p><p>《足球小將》（推出日期未定）</p><p>廠方只播放Opening片段，但睇見全新設計嘅3D版戴志偉、小志強及健威等經典角色，加上漫畫化射球動作，已夠漫畫迷回味無窮！</p><p>《龍珠ZSparkerNEO》（10月5日推出）</p><p>畫面繼承上集嘅畫風，3D打法都幾相似，但今次着重交代故事情節，而且仲有唔少劇場版古仔及人物登場，等你唔使齋打咁悶！</p><p>《人中之龍2》（12月7日推出）</p><p>早前喺本港推出嘅第一集口碑不俗，但銷量麻麻。第二集嚟到日本TGS會場就好多機迷排晒隊咁等玩！畫面依然採用全3D，大大個場景畀你周圍走，得閒仲一個打幾個！</p><p>《戰國無雙2：Empires》<br>（11月16日推出）</p><p>光榮另一搶錢系列，不過有別三國時代人物，喺香港受歡迎度只一般，但㗎仔卻愛死佢，所以現場都引到唔少人試玩。</p><p>XB360其他精采勁Game<br>《DOA沙灘排球2》（11月22日推出）</p><p>可能係試玩版關係，始終覺得動作唔係咁流暢，例如揸緊快艇嗰陣出現小量窒格，但角色造型仍然好鬼Sexy。</p><p>《WINNINGELEVEN10》（未定推出日期）</p><p>隔籬PSP、NDS版嘅《WE》都有得試玩，唯獨係XB360齋喺LCD上面播片，睇過部份畫面已經好靚。</p><p>《TOMBRAIDERLEGEND》（10月5日推出）</p><p>可算係PC移植版，嚟到XB360，畫面媲美PC版，而且動作及射擊等畫面都好流暢。</p><p>美女後巷，睇咗先講！</p><p>除咗廠商請嚟嘅美女ShowGirl外，仲有自發性嘅Cosplay出現，喺幾個展館間嘅露天後巷度排陣，方便一大班Cosplay同好圍住影相，好多受歡迎嘅Cosplay往往排晒長龍，輪到你影嘅話，仲任你「點佢」擺Pose都得！淨計上午嘅話，已超過50位Cosplay到場；小記見到現場約2、300人不停輪候，最長嗰條龍睇怕冇20分鐘都未輪到你！</p><p>明日預告：PSPVsNDS</p><p>講咗兩日家用遊戲機嘅新動向，聽日會為大家報道埋另一戰場──手提機嘅兩家之爭。PSP以GPS、專用鏡頭等硬件做力Sell賣點，而NDS則以大量過癮新Game擺陣。鹿死誰手？下回分解！</p></body></html>