<html><header><meta charset="utf-8"><title>濠江美食：十斤海鮮熬火龍湯　唔飲你笨！</title></header><body><h1>濠江美食：十斤海鮮熬火龍湯　唔飲你笨！</h1><p>過江搵食，甚麼旅遊Guidebook、飲食雜誌，絕對唔係可靠盲公竹。我呢，就會上網搵料嘞，喺「濠食新煮意」飲食討論區（http://www.foodidea.net/newbb-viewtopic.topic_id-2619.htm）裏面，俾我睇到大班網友對某小店嘅湯底有讚無彈。博一博，飛程船澳門紅窗門街昅昅，嘩，小小一間舖仔坐滿熟客，個個街坊知道我係記者，仲主動豎起手指要求見報力撐湯麵無得頂，問你服未？<br>記者：黃若茵<br>攝影：林栢鈞<br>模特兒：Kaki（LB）&amp;Ada（TheGroup）</p><p>每朝十斤海魚熬湯</p><p>網友同熟客大力推介「金圖」嘅火龍湯同魚湯，究竟有乜咁特別，老闆Ann話：「澳門細，幾面都係海，所以每朝都攞到漁民啱啱捉番嚟嘅魚，熬出嚟嘅湯一定夠鮮味。」我懶醒，以為要熬靚湯，就要日熬夜熬先夠味，Ann細佬Jack話：「魚湯頂盡熬兩個鐘，熬太耐反而會揮發晒魚嘅鮮味。」兩姊弟拍住上，每朝攞十斤海魚熬湯，做200碗湯麵或泡飯，而最出名嘅火龍湯則用5斤海魚、3斤蝦同2斤蟹熬，鮮味更有層次。</p><p>食客上網幫手宣傳</p><p>Ann份人好親切，見佢同每位客人都有傾有講，難怪深得客人歡心，「有個熟客好捧場，幫我上網介紹我哋舖頭。」咁啱採訪當日畀我撞到呢位熟客Patrick，佢話：「𠵱家興上網討論食肆嘛，呢度大半年前開業，覺得老闆招呼好，個湯底又正，咪將自己嘅意見寫上網囉。」多得Patrick推介，引得唔少澳門人搵上門，不過舖頭位置隱蔽唔易搵，Ann話：「有個住喺氹仔嘅客人嚟捧場，都話搵咗三四次先搵到。」有心搵食就唔該帶定地圖，沿住市中心附近嘅福隆新街直上就一定搵到。</p><p>1.花蛤火龍湯米線$23</p><p>Ann：「多數客人叫火龍湯都會配海鮮料，花蛤、鮮蝦、泥鯭最多人嗌。」火龍湯用即撈魚蝦蟹熬，味道鮮甜絕對無味精。</p><p>2.黑椒牛肋骨沙嗲湯烏冬$20</p><p>Ann話：「沙嗲湯底都係我哋自己調製，烏冬由日本入口，個個客食完都讚彈牙。」黑椒牛肋骨都好入味，同沙嗲辣味好夾。</p><p>3.燒汁雞扒豬骨湯拉麵$18</p><p>Jack話：「自製燒汁夠香，雞扒用爐燒令雞油揮發，唔會整到碗麵油淋淋。」雞扒夠大件，放湯食確實減少到油膩感。</p><p>4.魚湯泡蟹$33</p><p>Ann：「呢兩個月膏蟹當造，咪整個膏蟹湯飯囉，飯用白米同紅米，健康啲。」魚湯跟蟹泡埋一齊，飯粒有勁濃烈蟹味，正。</p><p>5.鬼馬油炸鬼$10</p><p>Jack：「將魚肉釀入油炸鬼再落鑊炸，面層甜酸醬都係自己做㗎。」咬啖，口感有脆有腍，加埋個甜酸汁，好惹味。</p><p>6.椒鹽蝦$18</p><p>Jack：「加雜椒、榨菜粒、芥末粒、蒜茸一齊炒蝦，好香口。」蝦連殼食好爽脆，入口先覺少鹹，再傳來辣味。</p><p>街坊各有各撐</p><p>搵食攻略</p><p>金圖（853-939929）<br> 地址：澳門紅窗門街136號地下<br> 營業時間：12:00nn-3:00pm，5:00pm-1:00am<br> 交通：由碼頭乘的士$27<br> 全店座位：23個<br> 人均消費：$20-$30<br> 有着數：着校服惠顧可享學生優惠，粉麵飯平$3<br> 最好賣：火龍湯米線，日賣200份</p></body></html>