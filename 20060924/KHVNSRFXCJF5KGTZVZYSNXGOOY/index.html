<html><header><meta charset="utf-8"><title>有碟話碟：《自作自樂II》Demo示範作</title></header><body><h1>有碟話碟：《自作自樂II》Demo示範作</h1><p>歌手A氣沖沖闖進經理人的辦公室，將剛收到的《自作自樂II》怒擲在台上，緊張地說：「點解？點解仲出呢啲嘢㗎？」經理人不慌不忙，輕描淡寫道：「搵錢啫，呢隻由創作人出嘅demo專輯出奇地好賣，好嘢自然繼續出，我都係為公司着想。」歌手A聽罷更是怒不可遏，斗膽向經理人說：「你有冇顧吓歌手感受？知唔知出落去後果有幾嚴重？」經理人深知所指的「嚴重」，但仍故作無知。「畀人知道寫歌嘅唱得好過我哋好大鑊㗎，而且啲demo完成度好高，幾乎可以直接出街，咁即係踩過界啫？」經理人本來依舊紋風不動，但終忍不住說：「你明白，創作人寫歌冇可能再用五線譜，一來老闆唔識睇，二來你班大帝基本樂理都唔識，淨識唱K，demo自然愈做愈……」歌手A情緒失控，大嗌一聲後衝出辦公室，經理人沒有追，安坐大班椅暗自冷笑。<br> 消息幾日後由唱片公司的八卦圈傳到電台，聞訊的DJ差點笑爆嘴。口不擇言的DJ甲在茶水間遇上DJ乙，開始為事件加鹽加醋。DJ甲：「哈哈，歌手喎，我驚將來播佢啲歌會忍唔住onair笑出嚟，哈哈。」<br> DJ乙：「咁又係hurt啲，但好多創作人都唱得好好。方皓玟自填自唱嘅《勞絲萊絲》好又有感染力，演出非常自然，風格同何韻詩嘅《勞斯萊斯》好唔同。」</p><p>DJ甲：「陳奐仁首《RoadRunner》同楊毅唱嘅《毅進計劃》夠過癮啦，兩首歌分別變成鄭融嘅《愛得耐》同《紅花會》，佢明顯令首歌增值，《毅進計劃》本來係首趣怪嘅勵志歌，重新填詞後變得好潮，兩首歌各有特色。」<br> DJ乙：「張佳添首《白天與白痴》先犀利，直頭係二號古巨基。」<br> DJ甲：「你新入行㗎？張佳添以前係90年代本地樂隊BlackBox主音，後來幫早期基仔做好多歌，所以基仔嘅假音好有BlackBox影子。講犀利，金培達先最堅，佢首《如果愛》唱到A貨張學友咁，係把聲冇咁圓潤咋。」<br> DJ乙：「VincentChow寫畀陳奕迅嘅《葡萄成熟時》原版《盡頭》都唔差吖，原版歌詞雖然冇Wyman填嘅《葡》咁精采，但聽起上嚟有另一種動人。」<br> DJ甲：「係歌手A小器啫，隻碟夠有張敬軒寫畀人嘅同人哋寫畀佢嘅歌，流行音樂講交流，有時又互相影響，demo公諸天下冇乜唔妥。近年創作歌手漸成主流，歌手A嘅心態再咁落去，相信好快冇得玩。」<br> 撰文：皇后大盜</p></body></html>