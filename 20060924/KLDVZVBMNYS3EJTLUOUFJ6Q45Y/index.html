<html><header><meta charset="utf-8"><title>Theresa收男友賀禮甜爆</title></header><body><h1>Theresa收男友賀禮甜爆</h1><p>傅穎（Theresa）前日22歲生日同一班好友度過，收到手提電話同相機做生日禮物，不過提到佢緋聞男友Neal（方力申好友）有乜表示，佢即時甜絲絲，一切盡在不言中。<br> Theresa、吳日言同組合SunBoy'Z等噚日到銅鑼灣出席商台活動，Theresa話：「總之個手提就係成班男仔夾錢送畀我，Neal就做代表送囉，除咗Kary（吳雨霏）之外，都冇人送birthdaykiss畀我。不過最搞笑係有人送T-back畀我，但係我從來都唔會着，因為好唔舒服，勒住勒住咁。」<br> 另外SunBoy'Z三子竟然膽粗粗參加鐵人耐力賽，需要喺烈日當空下將右手掌緊貼車身6小時，成個過程唔可以離開，中間仲只得10分鐘休息時間，雖然比賽過程好辛苦，但佢哋話都有信心可以完成比賽。</p></body></html>