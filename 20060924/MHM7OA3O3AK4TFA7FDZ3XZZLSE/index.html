<html><header><meta charset="utf-8"><title>網友聲討「白鴿眼」職員　「賣CHANEL的惡魔」</title></header><body><h1>網友聲討「白鴿眼」職員　「賣CHANEL的惡魔」</h1><p>海港城CHANEL上演《穿Prada的惡魔》續集之《賣CHANEL的惡魔》，BeautyExchange吹水廣場網民Karen公開訴苦：「激氣！畀海港城CHANELBA（美容顧問）寸！」BA被指白鴿眼，向幫襯不多的顧客冷嘲熱諷，網民得悉，群起聲討。</p><p>「買夠$1800先有盒」</p><p>「我一向有去CHANEL買嘢，不嬲都去又一城，BA都好好禮貌。今日（9月20日）行過海港城，見到CHANEL就入去買咗$1,110嘢，準備做禮物送畀人。我問個BA有冇盒可以包好，佢哋商量咗一陣就話：『要買夠$1,800先有盒噃，你買咁少，冇噃！』」
</p><p>「問多兩句就面黑」</p><p>Karen惟有要求BA用花紙包：「於是，兩個BA好忙咁包嘢，個女BA同個男BA就喺度吹水，大聲講：『頭先個客買咗成萬蚊，又有禮貌；𠵱家啲人又買得少，又冇禮貌！』個BA畀氣人受，真係激氣，以後我唔會再去呢間CHANEL！」<br> 留言一出，網界姊妹紛紛站起來。CC說：「嗰間啲BA係好差，我上次想買EyeCream，問佢又唔答，問多兩句就面黑，咁咪唔喺嗰度買囉。」MicTse更曾報復：「係呀！呢間BA好乞人憎，我老細係member，我幫佢去換嘢，佢哋狗眼看人低，覺得我冇錢。把鬼火！跟住我又好壞心腸咁，揀完試完晒一大堆嘢，問到佢頂我唔順之後，臨畀錢嗰一刻，我話：『唔好意思，我唔記得帶銀包。』<br> Karen其後以電話兼電郵向該分店經理投訴，對方表示，無規定要買$1,800以上才有禮盒，並稱如果投訴成立，BA可能須接受再培訓。」<br> Karen表示滿意CHANEL該分店經理的答覆。本報致電海港城CHANEL，接線的女職員則指自己「呢幾日冇返工，唔清楚件事。」着記者留下電話號碼，由公司辦事處回應。</p></body></html>