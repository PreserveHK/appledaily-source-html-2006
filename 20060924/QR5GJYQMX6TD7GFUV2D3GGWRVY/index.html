<html><header><meta charset="utf-8"><title>娛人劇場——藝人最愛煲的劇集</title></header><body><h1>娛人劇場——藝人最愛煲的劇集</h1><p>鄧麗欣窺看整容</p><p>「𠵱家我追緊《凹/凸容醫》（NipTuck）第三季，雖然呢套劇好多整容場面，感覺有啲核突同驚嚇，但係因為知道佢做得好真，所以先有興趣睇佢點做，因為睇完之後自己都一定唔會去整容。其實呢齣劇亦都有好複雜嘅感情線。我最鍾意其中一位主角Dr.ChristianTroy，佢好有型。我都會煲到天昏地暗，最高紀錄一日睇足10幾集。」</p><p>官恩娜<br>明睇靚仔</p><p>「套《甜蜜間諜》劇嘅男主角好靚仔，佢拍過護膚廣告，劇情講佢去到韓國做間諜，完成一啲任務，後來鍾意咗個粗魯女警察，之後當然係發生一段愛情故事啦。套劇最吸引我睇嘅係一個樣貌平凡性格唔係賢良淑德嘅女仔，點樣同呢個型男喺埋一齊，令我好容易代入咗自己係個女仔嘅角色。」</p><p>Krusty張詠恩<br>宮廷內鬥</p><p>「呢排我日以繼夜煲緊《宮》呢套韓劇，我一向都好鍾情韓國男人，今次呢套劇個男主角真係好型㗎，而且啲戲服又好靚。最重要係今次呢套劇有別於以往啲韓劇，起碼呢一套唔會集集啲人都喺度喊苦喊忽，有時都幾好笑㗎，同埋仲有好多宮廷內嘅鬥爭戲都好好睇。」</p><p>楊愛瑾<br>韓劇改觀</p><p>「我一直都好怕韓劇，劇情總係圍繞住喊同悲情劇種，例如之前播《天國的階梯》時，我見到演員喺度喊咪熄電視，點知轉頭開番仲未喊完。不過睇完《MyGirl》之後，完全改變對韓劇睇法，劇中韓星李多海、李東旭、李準基同朴詩妍以輕鬆手法去演繹愛情故事，令我有新鮮感覺，我覺得仲好睇過《浪漫滿屋》。」</p><p>古巨基<br>一王七后</p><p>「我平時好夜瞓，早排無意間睇咗一集《小寶與康熙》，之後就不停咁追劇。張衞健飾演嘅韋小寶好生鬼，佢喺對白加咗好多創意。其實我都好鍾意以前梁朝偉嘅版本，可能嗰時讀書時候追睇，印象會更深刻。若果有機會畀我飾演韋小寶都好，可以有七個老婆，不過最好唔使剃頭拍。TVB真係好醒，開拓咗深宵時段，等我哋呢啲以前睇唔到黃金時段嘅觀眾可以睇重播。」</p><p>黃德斌<br>重兄弟情</p><p>「我之前拍攝明珠台《逃》（PrisonBreak）嘅宣傳片，好有興趣追落去，不過𠵱家只係睇咗兩集，但係已經覺得個古仔好吸引，而且佢喺美國嘅收視好好，所以一定有保證，加上自己好耐冇睇逃獄戲，喺監獄可以發生好多故事，而且佢仲會講吓兄弟情，戲味一定會好濃。我好欣賞幾位主角，特別係細佬Michael竟然為哥哥付出咁多，仲要紋晒身係身上，好大犧牲。」</p><p>少爺占<br>翻睇四次</p><p>「我近來第四次翻睇《戀愛世紀》，本身好鍾意松隆子，同埋我覺得呢套日劇真係好經典，總之成個感覺就好正啦。另外我覺得呢套劇對我最有意義嘅原因，係10年前第一次陪我睇呢套劇嘅人，到10年後佢都仲依然坐喺我身邊陪我一齊翻睇。」</p><p>鄧健泓<br>昅女忘憂</p><p>「套劇分10輯，每輯12集，編劇喺每隔分半鐘就製造一個笑位，而且拍攝手法同演員嘅演技都好好，好值得我參考同學習，而且啲女仔好性感，唔開心嘅時候睇，個人都輕鬆番。我好鍾意裏面祖兒嘅角色，佢喺劇入面飾演演員，覺得佢低能得嚟好惹笑。」<br> 採訪：駱華齡、馬建華、楊潔雯</p></body></html>