<html><header><meta charset="utf-8"><title>公關何必考牌 - 左丁山</title></header><body><h1>公關何必考牌 - 左丁山</h1><p>公關行業據說甚為好景，一位「公共關係專業人員協會會長」崔綺雲對記者講，公關公司不斷擴充，加上企業愈來愈重視形象，挖角潮湧現，一啲政治公關人才嘅年薪可達一百萬元。<br>公關行業是否真係咁好景，左丁山有啲懷疑。呢一行，最易被炒魷魚，因為公關乃係錦上添花嘅工作，公司有錢、有生意，睇到前景，就肯花錢請公關人員，做公關工夫，希望為公司帶來更多生意；又或者公司碰上形象危機，受盡批評，於是急急請公關度計補救。只有一啲巨型公司機構，先至會常年設立公關體系，視之為公司品牌建設之整體部份，不可或無。<br>但即使係咁，碰上經濟不景氣，由美國到歐洲，莫講中型公司，就算係跨國企業，第一波裁減嘅清單之中，梗係後勤人員、公關人員、咖啡奶茶訂報費等等。到經濟好景，要等到最後先至會請番公關人員。呢個循環，歷久不變。</p><p>政治公關喎，喺香港屬半搞笑，因為高官唔會俾甚麼政治公關游說（大老闆私人搵高官傾吓就得），議員對眼只會望住選民嘅選票，政治公關請佢哋食飯、解釋、提供資料之時，議員就幾合作，話公司有道理可以同情。出到嚟，一俾傳媒訪問，變臉就快咯，立即會話為咗公眾利益，公司必定要向市民交代，要盡社會責任，食飯時候所講嘅說話，已經唔記得晒。試問政治公關點向公司交代？老實講，如果風平浪靜，傳媒唔批評嘅時候，請位政治公關年薪過百萬，份工邊會做得長呀？<br> 公關唔係律師、工程師、會計師、醫生咁樣，做事手法與辦事技術，會有規可循，考試攞牌有依據。做公關講究手法靈活，隨機應變，最好天文地理政治經濟科技全部識齊，兼且識埋全港記者編輯及所有重要人物。呢啲邊度可以考試㗎？考邊科呢？崔綺雲話內地與新加坡都有考牌制，香港可效法新加坡。呢兩處都係以考牌為手段，限制一啲思想過於靈活（公關人員必須）嘅行業，香港學嚟做乜？所有考牌活動，以經濟學概念嚟講，都係限制進入（entrybarrier），屬保護主義，公關行業更應該反對！</p></body></html>