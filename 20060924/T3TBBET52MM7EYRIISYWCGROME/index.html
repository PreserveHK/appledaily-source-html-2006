<html><header><meta charset="utf-8"><title>一周兩件：TOM集團起碼翻半番</title></header><body><h1>一周兩件：TOM集團起碼翻半番</h1><p>TOM集團（2383）其他媒體業，市場當係草，查實係寶，TOM現價起碼要翻半番，先顯現身價。TOM集團現價1.01元，當中佔咗90%，係反映佢揸住阿仔TOM在線（8282）嘅價值，其他媒體業務，只值0.1元，身價肯定未反映。要咁睇，撇除嚟自TOM在線純利貢獻，TOM集團06年度中期（6月止），自身出版及戶外媒體業務嘅分部溢利，已經接近7770萬銀。七除八扣，呢兩瓣業務06年度純利，起碼都上1億銀，分拆條件熟到唔熟。<br> 又以兩瓣業務25倍PE計，等值25億銀，相等於TOM集團每股0.64元，家陣市場只係秤到0.1元，殘到痹。TOM集團現價起碼要翻半番到1.51元，先反映其他媒體業務潛在凸章價值。家陣喺美國熱捧嘅祖國媒體股，預期06年度PE講緊近40倍，TOM仲喺歷史低位，價殘實情抵搞。</p><p>保利大股東猛料</p><p>保利香港（119）今年8月供股之後，大股東「中國保利」，由原先揸住保利60%增持到63%。再加埋5%樓上投資者，小股東實際佔30%多少少，貨源歸邊。<br> 又保利母系，係國資委對口管理，而保利地產呢個牌頭，又喺國務院研究中心品牌評比中，打入前五強之列，大股東猛料非常。保利呢期供股，股本擴大，似乎猛料阿媽，有意為壯大保利鋪路。買保利，放長線，首站目標，係NAV2.5元。<br> 錢雋</p></body></html>