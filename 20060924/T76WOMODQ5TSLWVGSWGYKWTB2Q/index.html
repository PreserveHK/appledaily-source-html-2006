<html><header><meta charset="utf-8"><title>棟篤笑教主再戰江湖<br>黃子華一個人玩晒歡樂今宵</title></header><body><h1>棟篤笑教主再戰江湖<br>黃子華一個人玩晒歡樂今宵</h1><p>黃子華是首個將「Stand-upComedy」繙譯成「棟篤笑」的人，中國早於清代已經出現類似棟篤笑的表演，稱之為「相聲」。在外國有很多喜劇演員，單獨演繹連續、快速的短篇笑話，被稱之為Stand-upComedy，黃子華將Stand-upComedy以地道廣東話繙譯成棟篤笑，令不少人都大讚其用字精煉傳神至極，難怪他早就被封為棟篤笑教主。黃子華在03年舉行了《棟篤笑之冇炭用》之後，似乎沉寂下來，近年其風頭亦被詹瑞文及林海峰等蓋過。但近日無綫在深夜重播黃子華舊作《棟篤神探》，下月他更在伊館舉行棟篤笑騷，久未露面的他突然來勢洶洶，看來是要收復這塊棟篤笑失地！　撰文：卓美娟</p><p>其貌不揚的黃子華曾經在其「棟篤笑」中講過：「靚仔係唔係真係咁重要呀？有啲人話，男人唔使靚仔嘅，有才華咪得囉。係，你有冇試過帶你嘅才華落Disco識女仔呀？人哋啲靚仔一行入去，唔使20分鐘，就已經同啲女仔互相發問問題：『你度定我度？』我帶住我嘅才華入到去，幾難先搵到個女仔肯畀個機會我。唔係畀機會我交換問題，而係畀機會我天才表演，唱歌跳舞做話劇講大話功夫表演，成套《歡樂今宵》一個人做一次……」<br> 現實生活中的黃子華向來擺明是以才華作為賣點，深得一群棟篤笑fans愛戴，16年來他已經先後舉行過八次不同主題的棟篤笑表演，至今依然不乏捧場客，觀眾不但沒有嫌棄他長相不夠靚仔，更期待他再次一個人做晒成套《歡樂今宵》。所以話男人的確真的不需要靚仔，賣才華其實一樣得。</p><p>港乏成人騷</p><p>黃子華下月在伊館舉行八場《黃子華棟篤笑之兒童不宜》，自言為今次棟篤笑籌備了三年的他，指香港一直缺乏成人騷，所以決定以兒童不宜作為主題，他說：「其實係想講成人嘅心態，唔係限制年齡入場，因為我發覺𠵱家嘅細路已經好早熟，有一日喺街度聽到兩個中一、二嘅女學生傾偈話：『信男人，死啦！』其實佢哋都已經講緊錢、講男人、講女人，內容已經係成年人講嘅語言。<br> 「不過當我阿媽知我用兒童不宜做主題之後，竟然非常關心咁日日打嚟問我到底係講乜，又驚我太粗俗，又問我會唔會講粗口，喺佢心目中認為我係大師級，所以成日話我唔需要咁呀！我細佬係做I.T研究嘅，就算佢講，阿媽都唔明佢做乜啦，我做嘅棟篤笑，阿媽次次都會睇，所以佢會畀好多意見。」<br> 年輕時在加拿大修讀哲學的黃子華，一早已對話劇表演充滿興趣，求學時期更曾參與當地的電視劇演出，他說：「嗰陣試吓去試鏡，結果成功被取錄，個劇類似港台嗰啲一集過嘅單元劇，我喺劇入面飾演越南人，係男主角嚟㗎。」</p><p>事業起伏大</p><p>曾當過教師及資料搜集、電視台助導、話劇團演員、編劇等的黃子華，認為表演棟篤笑最令他有滿足感，他說：「好多嘢都可以喺自己控制之內，雖然要花好多時間，有時我可能會用十日嚟諗一句說話，起碼要過到自己嗰關，不過人總係永遠都覺得未夠最好嘅！」<br> 黃子華在事業上的起伏可算非常大，其主演的《男親女愛》及《棟篤神探》都曾帶領他走向事業高峯，不過每次高峯過後，都總是突然銷聲匿迹，他說：「應該係咁㗎，冇嘢做，見乜嘢報啫，唔需要係唔係都出嚟乞人憎，適當地曝光就夠啦！拍完《棟篤神探》之後，我喺大陸拍咗三個劇，多咗時間休息，同籌備呢個棟篤笑囉！」<br> 黃子華表示經常會欣賞世界各地的棟篤笑表演，他說：「喺外國多好多呢類表演，某啲小型嘅酒吧都會有個黑人做騷，佢哋講嘅通常都離不開性同種族歧視，最緊要係表演嘅人用乜嘢風格角度演繹出嚟。香港嘅我特別欣賞『進念二十面體』，覺得佢哋有齊娛樂性同啓發性，有好多成員仲係公餘時間去做，真係好有心。」</p><p>獲黃霑教路</p><p>黃子華剛出道時曾獲前輩黃霑提點，他視對方為最敬重的長輩，他說：「我第一次搞棟篤笑時，係冇人識㗎，霑叔約我出嚟飲茶，畀咗好多意見我，仲借咗幾本書畀我參考，一個咁嘅前輩真係好難得。喺我心目中好難有人講鹹濕笑話可以超越佢，呢類笑話要處理得好好，先可以樂而不淫，否則會俾人覺得係下流。」<br> 攝影：林德雄<br> 場地：RosaSpanishRestaurant&amp;Bar</p></body></html>