<html><header><meta charset="utf-8"><title>熱浪風暴　毀滅全人類<br>戈爾揭《絕望真相》超驚嚇</title></header><body><h1>熱浪風暴　毀滅全人類<br>戈爾揭《絕望真相》超驚嚇</h1><p>應該冇人比美國前副總統戈爾（AlGore）更適合主演（抑或主持？）《絕望真相》（AnInconvenientTruth），因為佢親身經歷過：明明半隻腳入咗白宮都做唔成總統，邊個夠佢絕望？不過數世間絕望之事，做唔成總統只不過輕於鴻毛，未必死得人，然而全球暖化危機，直接影響人類存亡！戈爾話嘅。　撰文：戶川淳</p><p>嚴格嚟講將於下月5日喺香港上映嘅《絕望真相》並非電影，甚至連紀錄片都稱唔上，齣戲只係戈爾主持嘅一個環保講座錄像，即係話你買飛入場，將會睇住呢位出名悶人嘅政客，做個半鐘頭PowerPoint。咁咪慘過返工開會？錯！影片自從喺辛丹斯電影節上映後，獲各地影評大讚，更稱娛樂性較預期高得多，原因係講座嘅內容太恐怖，原來地球生態污染實況，驚嚇過好多荷李活災難片。</p><p>拍電影帶到全世界</p><p>其實自戈爾喺2000年美國總統選舉中落敗後，就將佢整副心機轉投於環保事業之上，穿州過省舉行全球暖化災害嘅演講，時至今日，同類講座已喺各地學校同酒店舉辦超過1,000場。其中一次，電影監製LawrenceBender成為座上客，佢覺得戈爾嘅演講好有意義，但每次卻只有一小撮人可以參與，就算戈爾一年365日都開講座，都冇辦法將訊息帶到全世界，於是Lawrence決定將講座拍成電影，仲搵埋著名電視紀錄片導演DavisGuggenheim執導，利用動畫加科學證據作輔助，務求令電影拍得更緊張、更吸引。</p><p>畫面震撼訊息深刻</p><p>《絕望真相》中最精采嘅部份，並非戈爾嘅講詞，而係佢所展示嘅驚心動魄畫面：非洲第一峯克力馬札羅峯同喜馬拉雅山積雪正急劇溶化，令全球氣候大變，前者嘅積雪可能喺2020年全部溶晒。有史以來最熱嘅十年，都發生喺近14年內，03年熱浪就喺歐洲肆虐，熱死咗三萬人；海洋溫度不斷上升，將醞釀更多更大型嘅風暴，氣溫改變亦會衍生出更多疫病。<br> 不過，戈爾指出人類面對呢個真相並非無能為力，只要肯改變生活方式，用科技減輕環境污染，另一方面向政商界施壓，一定可以令地球復元。因為呢個信念，令《絕望真相》喺辛丹斯電影節中得到高度評價，獲觀眾三次起立鼓掌致意。</p></body></html>