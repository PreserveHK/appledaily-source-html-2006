<html><header><meta charset="utf-8"><title>消費blog：7-11為咗風水改logo？</title></header><body><h1>消費blog：7-11為咗風水改logo？</h1><p>前日下晝同明明姐、紅粉相士麥玲玲去中環ChinaTeeClub食tea，講開套戲《穿Prada的惡魔》好正，但明明姐話：「MerylStreep（梅麗史翠普）唔係着好多Prada咋喎。」我覺得呢個老細唔係好惡魔啫，我老細咪仲……<br> 明明姐又話聽到傳言：「7-11個logo（商標）有古怪。」珠圓「肉」潤仲食唔停嘅玲玲即刻放低件英式點心。明明話，7-11個logo嘅「ELEVEn」，最後一個字母「n」係細楷，其餘全部大楷，「以前個N係大楷，但營業愈來愈差，玄學家話要改為細楷n，無咁三尖八角，ｎ字又好似Ｕ形磁鐵，吸顧客過嚟。」</p><p>大丸商標有玄機</p><p>7-11係1927年喺美國創立，美國佬咁早就信風水？但明明姐話，日本91年成為7-11大股東。玲玲話日本人好信風水，以前大丸百貨logo個「大」字，右邊嗰撇有七個叉，日本老闆話因為七係幸運數字。佢都話舖頭logo唔好太三尖八角。<br> 我上網搵到喺46年正式改名為7-11嘅logo，個N真係大楷！有7-11香港特許經營權嘅牛奶公司話唔知點解。台灣7-11就最勁，喺網頁解釋咗呢個傳言，話用細楷n只係美術考慮（ http://www.7-11.com.tw/FAQ/faq3.asp）。信唔信？由你啦。 <br> 逄周一至周四刊出</p></body></html>