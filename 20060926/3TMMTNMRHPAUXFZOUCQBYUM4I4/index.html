<html><header><meta charset="utf-8"><title>中3萬蚊六合彩煩到痹</title></header><body><h1>中3萬蚊六合彩煩到痹</h1><p>六合彩今晚發放中秋金多寶，一注獨得估計可獲4,500萬元。無論誰是幸運兒，本來都應該可喜可賀。不過，金錢乃萬惡之源，錢無人嫌多，一名領取綜援人士最近買中六合彩，彩金30,000多元，卻不想因而被扣綜援金，找朋友代領。</p><p>在「理想空間」論壇網民「雙木」說：「我有個親戚係綜援人士，佢中咗六合彩，有成30,000幾，佢驚去拎錢要填個人資料，想叫我幫佢去拎錢。」熬底的雙木上網徵詢意見，問人30,000元彩金，會以現金派彩，還是劃線支票存入領獎者銀行戶口？</p><p>網友：一定畀現金</p><p>「因為如果畀支票又要入落我個銀行戶口，係唔係真係要填個人資料？真麻煩！」雙木想幫人，又恐防累了自己，相當苦惱。自稱馬會投注部職員的網友lh1987則叫他可以放心：「中30,000咁少（對於馬會來講），一定會畀現金；有一次，試過派差唔多十萬，都係畀現金。」</p><p>隱瞞資產可控盜竊</p><p>其實，雙木苦惱的不應是派現金還是支票，而是他的行徑可能已構成刑事罪行。社會福利署發言人稱，所有申領綜援人士都必須接受資產審查，被計算資產包括現金收入、股票資產等，六合彩彩金應該計算在內。無論中獎者是申領綜援人士本人或是其家人，綜援人士必須向社署申報中獎彩金，否則視作隱瞞，可以被控以盜竊罪，協助詐騙綜援的人士，也會被警方調查。</p></body></html>