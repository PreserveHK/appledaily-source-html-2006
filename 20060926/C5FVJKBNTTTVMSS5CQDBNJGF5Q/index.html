<html><header><meta charset="utf-8"><title>電腦街</title></header><body><h1>電腦街</h1><p>18×燒錄DVD相繼登場<br><br>電腦產品永無只此一家，早前NEC推出18倍速DVD燒錄機之後，LG嘅18倍燒碟機亦落咗場，而且仲係DVDMulti制式，即係話除咗一般CD同DVD±R/W燒錄外，連DVD-RAM都可以燒埋；18倍燒錄只能應用喺單層DVD±R身上，DVD-RAM亦只可以12倍燒錄，不過對用家嚟講，多一個功能總係一件好事，而價錢因為多咗支援DVD-RAM，與NEC相比會貴幾十蚊，值唔值就睇你有無需要DVD-RAM喇。</p><p>X1600包裝夠誇張</p><p>唔少砌機玩家可能都有經驗，就係每次買散件砌機，都要拎住一嚿二嚿咁離場，其實之所以拎得咁辛苦，唔多唔少同包裝盒愈嚟愈大有關！可能感染大件夾抵食嘅風氣，好多包裝盒可能係原來產品體積嘅兩至三倍！好似呢張GigabyteRadeonX1600Pro咁，以價位嚟講，賣$810可算係一張中上級數顯示卡，不過論包裝體積就絕對一等一，放得落兩張卡以上，雖然咁嘅設計放喺舖面真係幾搶眼，不過發展落去，將來各位去買料砌機，可能要Call定架大貨車！</p><p>記憶體持續升價</p><p>記憶體升價潮仍未冷卻，以現時出機最多人選用嘅DDR25331GB為例，就要賣$850左右，同9月頭相比，貴咗差唔多成$200！據講今個星期仲可能突破$900大關㖭，短期內要出機嘅用家就可能要捱貴RAM！另外，顯示卡由於都有配置大容量記憶體，腦場Sales一般預期售價都可能受影響，不過筆者覺得以現時顯示卡競爭之大，要大幅升價機會不大。</p><p>MicroSD　售價穩定</p><p>MicroSD以往通常只係手機先用得着，所以腦場比較少有舖賣，不過近期因為NDS嘅關係，MicroSD都變成熱門產品，好多舖都放喺當眼位置，比起其他記憶卡，MicroSD價錢好穩定，唔怕入咗貨之後好快跌價，而且因為MicroSD通常都跟埋轉換卡，可以當標準SD卡咁用，所以唔少人索性買張MicroSD一卡兩用，計落有着數。<br> <br> 記者、攝影：許福合</p><p>售賣點：Centralfield（23870272）<br> 地址：深水埗高登電腦商場1樓10-16a號舖</p></body></html>