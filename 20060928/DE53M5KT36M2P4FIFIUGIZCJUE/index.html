<html><header><meta charset="utf-8"><title>機迷情報：港機迷跟HDDVD並非無緣</title></header><body><h1>機迷情報：港機迷跟HDDVD並非無緣</h1><p>自從SONY宣布PS3行Blu-ray，微軟一直都唱反調力谷東芝嘅HDDVD制式，仲拉埋Intel等兩大電腦界龍頭撐場。不過早前有媒體錯報HDDVD唔會引入香港，原因係認為香港唔流行！微軟公關即時澄清，仲跟筆者講話必定引入XB360專用嘅HDDVD光碟機來港，令XB360能正式踩入高清世代嘅門檻（目前只係打機出到1080i高清影像）。<br>呢款外置式HDDVD機只作讀取數據之用，對於HD視訊解碼，將交回XB360內置嘅ATI圖像晶片處理，而為抗衡PS3達到1080p嘅FullHD質素，微軟將透過XBOXLIVE為機迷更新Firmware，令XB360目前最高嘅1080i提升到1080p（i為隔行掃描，p則為逐行掃描，理論上數據大一倍。），可算向機迷派定心丸。日本正式推出日期為11月22日，售價為19,800日圓（約港幣$1,323），雖然香港未定行貨詳情，不過相信兩者售價唔會相差太遠，對於像筆者熱愛煲Game煲碟嘅用家嚟講，千零蚊升級家中XB360的確幾抵玩。<br>記者：徐影龍</p><p>日本官方網址： http://www.xbox.com/ja-JP/ <br> hardware/x/xbox360hddvdplayer/</p></body></html>