<html><header><meta charset="utf-8"><title>影音試團：首創TimeMachineTV　最啱電視迷　即錄即睇</title></header><body><h1>影音試團：首創TimeMachineTV　最啱電視迷　即錄即睇</h1><p>好多人試過當睇緊電視、睇到興高采烈、緊張非常之時，就被人叫去洗碗、聽電話之類。對於一眾電視迷來講就最無癮，又覺得走開一陣而開錄影機非常麻煩，LG前晚就搞咗個發布會，公布TimeMachineTV，內置即時錄影功能，操作簡單方便，一個掣即可錄影，以後去洗碗都唔怕錯失重要鏡頭，可以歎住睇電視！<br>記者：許福合<br>攝影：楊錦文</p><p>一按即錄內置80GB硬碟</p><p>聽過上面介紹，可能有人覺得「加部錄影機咪一樣！」錄影機的確具備錄影功能，不過步驟就繁複得多，而TimeMachineTV最特別之處，係具備一按即錄功能。配合類似DVD錄影機嘅TimeShift，當用家正在過電視癮之時，有要事要走開一陣，就可將電視錄低，返嚟就可以立即重播，而毋須特別設定，TimeShift錄影時間可以長達1小時，斷估各位洗碗都唔使成粒鐘啩，絕對唔驚Miss咗重要劇情！除咗暫錄TimeShift功能，TimeMachineTV其實亦可算係電視同硬碟錄影機結合，內置有80GB硬碟，有齊晒一般錄影機錄影同預校錄影功能，最長可錄到33小時，畫面水準更係達DVD水準，真係連錄影機都可以退役慳番。<br> <br> $21,999（42"LCDTV）<br> $16,999（37"LCDTV）<br> 售價未定（42"Plasma）</p><p>只DemoLCDTV</p><p>TimeMachineTV可以話係LG首創嘅玩法，將會應用喺旗下嘅LCDTV同Plasma上，不過現場就只係Demo咗42"LCDTV，從外形所見，加入TimeMachineTV後並無令到體形變大，一啲都唔覺多咗錄影功能，42"LCDTV已具備HD高清支援及HDMI輸入。配合全新XDEngine，最明顯係改善黑位同層次感，現場就示範咗多段影片，除咗具備一般人對LCDTV印象，畫面特別細膩銳利，色彩同層次感都相當唔錯，殘影控制亦算理想，畫面內甚少看到有鬆散嘅情況，可見技術有明顯進步。當轉換成電腦輸入，字體望落同一般電腦芒差唔多，畫面穩定，整體望落幾舒服。</p><p>即場試片<br>畫面實淨</p><p>遇到顯示快速移動影片，都唔覺有殘影問題，圖中動畫動作快速，亦無見到有鬼影出現。</p><p>白位層次足</p><p>白位一向好容易考起屏幕，圖中天花雖然一片白色，仍然見到層次紋理，Detail位出晒。</p><p>立體感強</p><p>畫面夠晒滑淨，顏色豐富，而且好有立體感，現場睇好似睇緊實物一樣。</p><p>畫面清晰</p><p>圖中雖然密密麻麻，不過走埋去睇，仍然可以好清楚，人群之中都可以認到人！</p><p>播片測試</p><p>睇片最怕黑位唔夠黑，從圖中可以睇到黑位相當理想，人像相比之下變得好突出，大增電影感。</p><p>用家意見<br>VickyChan買一得二</p><p>以差唔多價錢，買個電視同時又可以有埋錄影機功能，買一得二，諗落都幾抵玩，而且放喺屋企可以慳位啲。</p><p>CharlesLomas好想買部</p><p>睇電視比較鍾意用LCDTV，今日睇過LG部新機，真係好想立即買部預備迎接嚟緊嘅高清電視廣播。</p><p>Ant夠晒實用</p><p>夜晚食完飯要洗碗、沖涼同煲吓電話粥，好多時Miss咗好多情節，再睇都唔知講乜，內置TimeShift覺得非常實用。</p><p>現場花絮</p><p>Profile</p><p>查詢：LG（35437777）</p></body></html>