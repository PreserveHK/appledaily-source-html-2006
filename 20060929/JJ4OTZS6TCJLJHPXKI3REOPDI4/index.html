<html><header><meta charset="utf-8"><title>中環在線：曾Sir出肖像信用卡 - 李華華</title></header><body><h1>中環在線：曾Sir出肖像信用卡 - 李華華</h1><p>究竟係香港邊個人咁巴閉，可以推出個人肖像信用卡？唔係明星，反而係財經名嘴，人稱曾Sir嘅曾志英。曾Sir咁巴閉，都係拜佢主持嘅電視視目《曾SIR28騷》帶挈。唔經唔覺，呢個節目播咗三年咁耐，師奶觀眾多到不得了，廣告贊助亦收到手軟。<br> 一向諗頭多多嘅曾Sir，早幾年已經搞咗個人網站，搵班股壇老友答散戶問題，每日clickrate有200萬人次，有咁多擁躉支持，自然有個fansclub，而𠵱家仲有三萬幾會員，以中年人為主，大部份都好「有米」，因為曾Sir之前搞嘅投資旅遊活動，雖然唔算太便宜，但佢班粉絲照跟，財力果然豐厚。<br> 中國信貸集團（185）旗下嘅聯網信用卡，吼準呢個商機，噚日推出利用曾Sir做嘜頭嘅會員MasterCard，新人入會例必須申請呢張卡，喺首兩個月內簽賬2800蚊嘅話，就可以攞到曾Sir限量發行嘅投資著作同埋DVD一套，夠晒噱頭。</p><p>曾Sir話，家陣千幾個粉絲，已經申請將會員卡轉為呢張MasterCard，佢希望，年底前可發行5000張新卡，出年就萬五張，但即使係咁，都不過係會員總數嘅一半。佢仲話，自己喺內地都有好多fans，期望張卡可以兩三年進軍珠三角，到時新卡唔止30萬至50萬張喎。<br> 不過，講開中國信貸，華華相信，好多讀者都未必識，但佢嘅老闆陳恒輝就多財經界人士認識。話說呢間前身名為恒鋒集團嘅公司，喺1992年起連續蝕足11年，但係佢每年照𢭃2500萬元人工。<br> 最誇張係2001年蝕咗4000萬，佢同老婆仔女成個家族就支薪咗3300萬。小股東臭罵，陳生當時支吾以對，「公司業務及財政，都相當穩健。」<br> 中國信貸雖然03年度扭虧為盈，但只係迴光返照，之後都係蝕，終於喺06年度先再轉賺5313.8萬元，但同期陳生全年亦袋咗1501.6萬元，夾埋屋企人等亦有2518.8萬元，仲未計房津乜乜物物！</p></body></html>