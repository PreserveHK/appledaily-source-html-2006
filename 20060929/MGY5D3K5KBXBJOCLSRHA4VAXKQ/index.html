<html><header><meta charset="utf-8"><title>apm中秋節搞觀星營</title></header><body><h1>apm中秋節搞觀星營</h1><p>中秋節就嚟到，不過今年嘅焦點好似去晒啲特色月餅度，無乜人記得賞月呢個環節。所以apm今年就搞搞新意思，喺美國空運咗一個15呎嘅巨型觀星營過嚟，入面有特別嘅燈光效果，令你好似置身響1萬粒星星之下。<br> 唔講唔知，原來人嘅肉眼只可以同一時間睇8500粒星星，今次呢個觀星營，可以話係超越咗人類嘅極限。除咗星星，仲可以同時欣賞埋新月、上弦月、半月、滿月、下弦月同埋12星座。<br> 另外，佢哋喺戶外擺埋專業嘅天文望遠鏡，等大家可以同真嘅星星月亮嚟個近距離接觸，仲有專人講解，搞到蘭西都好想去睇吓。<br> 新地馮秀炎話，apm喺同場又搞咗個一連9日嘅電玩夜市，預計喺黃金周同中秋兩大節日效應下，商場生意額達7300萬，比舊年同期升15%。</p></body></html>