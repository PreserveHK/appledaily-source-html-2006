<html><header><meta charset="utf-8"><title>蘭西情報課：澤豐花園呎價一千蚊有找</title></header><body><h1>蘭西情報課：澤豐花園呎價一千蚊有找</h1><p>屯門樓價低水，加上銀碼細，所以一直好受炒家歡迎。蘭西八到，最近就有一名活躍於區內嘅投資者，用咗300萬，一口氣連掃4件貨，認真進取。<br> 中原分行經理陳志輝講，呢位投資者睇準屯門樓價落後大市，有機會反彈，於是預早入定貨，單係今個月，佢就先後喺大興花園、居屋澤豐花園，各掃2伙。其中澤豐花園1伙，更係以創一年新低嘅震撼呎價成交。<br> </p><p>呢件「筍貨」喺澤豐花園2座高層B室，面積515方呎，補咗地價，只售51萬元，計番呎價一千蚊有找，只係990蚊。陳志輝話，澤豐花園每呎平均造價徘徊1250至1350蚊之間，同類型單位最低都叫緊66萬，但撞啱呢個單位嘅原業主好等錢使，亦不惜低市價25%出貨，所以最終益咗呢位投資者。<br> 電郵地址：nancy@appledaily.com<br> </p></body></html>