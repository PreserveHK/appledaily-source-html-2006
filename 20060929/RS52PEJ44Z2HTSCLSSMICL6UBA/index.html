<html><header><meta charset="utf-8"><title>窩輪搏擊：炒國壽P輪博2110</title></header><body><h1>窩輪搏擊：炒國壽P輪博2110</h1><p>美股道指逼近歷史高位，但係好似開始冇乜力，前晚只係窄幅波動，今晚係季結，道指若果昨晚同今晚都未能創新高，甚至掉頭跌番落嚟，咁樣短期美股好可能會出現顯著調整。<br> 美股變化唔大，昨日港股期指結算，加埋季結效應，都唔可以舞個市上去，埋單只升9點，但係收市前啲沽盤明顯好積極，睇嚟班淡友已準備隨時攻番轉頭。<br> 結算之後啲期指未平倉合約仲係好多，睇怕個市都好難喺高位橫行整固，好淡雙方將會大廝殺，向好嗰面睇，恒指可以裂口抽高17600關高收，𠵱家睇嚟呢個機會唔係好大，另一個可能是裂口下跌低收，又或大裂口低開，反彈跌少啲收市，究竟邊個版本先係真，好難估，投資者入市炒輪，最好做兩手準備。</p><p>國壽P輪2110：國壽（2628）今年嘅股價表現十分之好，不過近日創咗16.82元新高價之後，呈現「射擊之星」形態，第2日整咗支大陰燭，短期嘅走勢就轉壞咗好多，前日反彈咗少少，昨日又回軟，係造旗嘅形態，如果破旗而落，起碼都會見一見14.30元，如果企唔穩，就會落去試吓條50日線（13.92元），短炒P輪有值博率。<br> 隻國壽P輪2110昨收75仙，槓桿率20.5倍（有效5.8倍），引伸波幅34.1%，正股跌至14.30元，2110應該會升破1.10元，正股下試50日線，隻P輪應該逼近1.30元。正股今早若高過15.58元開出，停止買入P輪行動，買入後以正股15.80元作止蝕位。<br> 俊　樺</p></body></html>