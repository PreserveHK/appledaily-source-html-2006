<html><header><meta charset="utf-8"><title>打工Blog：做物業管理員EQ要高</title></header><body><h1>打工Blog：做物業管理員EQ要高</h1><p>從事物業管理，其實可以視為一種EQ（情緒智商）訓練。何解？<br> 《香港討論區》有一個名為「激死我喇!」嘅話題，網友兼物業管理員ting2014好勞氣咁話，佢負責層樓自從實施強制住客以住戶卡開啓電子門，令到佢同大廈一個住戶產生多次磨擦。佢基於公司規定而要求個住客主動拍卡，但個客就唔多願意，後尾仲俾個客多次投訴佢態度有問題。佢慨歎：「客戶服務自問真係一啲都唔pro，會俾呢啲人搞到咁嬲，嬲到胃都痛…」<br> 唔少同行網友都勸佢睇開啲，始終打份工，同客鬥氣即係搵自己笨，即使你真係冇錯，阿頭信你一次，唔代表俾人投訴多幾次都會冇事。網友肥仔何就話：「提升你嘅EQ，做物業管理係最啱。但係情況可以嘅話，家庭冇負擔嘅話，咪鬧完佢之後走人囉！唔可以咁做，就惟有忍…」</p><p>與住客爭抝被追斬</p><p>跟住，戲肉嚟嘞，網友Amsterdam話更加激嘅都有，佢轉述咗單騎呢事件──話說有個住客同個大堂保安唔妥，有次仲走去廚房攞刀追斬個保安，之後竟然投訴話係個保安拿刀斬佢！咁仲不特止，個客唧啲膠水落門鎖度，報警話係個保安做嘅，差佬查過話冇事收隊，佢就搵管理處投訴，仲要求八嚿水賠償。結果當然冇人賠畀佢，因為個客本身同隔籬左右都有磨擦，鄰居仲出面證明係個客講大話。至於點解個客同個保安咁大仇口？事緣個客住頂樓，佢樓下嗰層投訴有人向窗外倒餸汁，咁個保安咪上個客度跟進，點知講兩句個客已經發晒爛渣，就係咁樣結下不解緣。</p></body></html>