<html><header><meta charset="utf-8"><title>金手指：抵壘政策vs單程證vs來港產子 - 孫柏文</title></header><body><h1>金手指：抵壘政策vs單程證vs來港產子 - 孫柏文</h1><p>呢排，我哋特區鬧產房荒，好多持有「三粒星」身份證嘅待產姐姐門，大喊：「生仔冇床位！」咁從經濟學角度嚟講，有任何產品、服務出現突然短缺，都只不過係因供應突然減少，或者需求突然增加。如果根據各大報章、網上留言板嘅報道同討論，我哋特區鬧產房荒，應該就係因為需求突然增加。而根據上述消息來源，增加嘅原因，就係內地產婦蜂擁來我哋特區去生仔。<br> 根據政府數據，01年有169個喺特區出生嘅BB，老竇、老母都係內地人，經過一場肯定「喺特區出生嘅嬰兒有居港權」嘅或官司之後，有呢樣「血統」嘅嬰兒數目，就開始增加。04年有3600，05年上升至8800，而05年嘅8800個BB，就佔咗我哋特區05年出生人口嘅四分之一，到咗今年，單係上半年已經有11716個「內地血統」嘅BB，參加我哋香港人嘅行列！</p><p>香港有樣勁過澳門</p><p>如果05年至06年有「正統血統」BB出生嘅數目冇變，而下半年有「內地血統」嘅BB出生率，又可以維持上半年嘅速度，喺06年，就會有高達47%特區出生嘅BB係「內地血統」嘅BB。如果到明年，有「內地血統」BB出生率嘅增長，可以維持呢幾年嘅速度，有「錯誤」血統嘅BB就會成為我哋特區出生人口嘅絕對大多數。增長之快，直迫澳門賭場投注額增長速度，所以到唔好話澳門特區樣樣勁過我哋！<br> 今時今日有好多人估，點解有咁多內地媽咪鍾意來特區生仔，已絕大部份嘅推斷，就係「佢哋」想呃我哋啲福利，而孫柏文都接受有經濟誘因，鼓勵「佢哋」來特區生仔。不過，撇除福利政策，純粹從移民、人口政策角度來分析，內地媽咪來特區生仔，對我哋特區長遠嘅人口質素究竟係好，定係唔好呢？不如就從以前殖民地嘅「抵壘政策」時代開始分析。<br> 首先，「抵壘政策」嘅神髓，就係令到啲想移民來港嘅人，有咁難、得咁難先至可以進入，不過到達之後，就可以融入社會。當年抵壘政策之下嘅「入學試」，最出名一定係「后海灣避鯊魚試」嘅體能測驗同「如何繞過殖民貪官，成功出市區試」呢個智力測驗。所以，當年可以成功通過抵壘政策考驗嘅新移民（孫柏文嘅爺爺就係其中一個例子），差唔多可以說話一定係智勇雙全，香港有呢班人，真係唔發都唔得。&#13;</p><p>會變成點？睇深圳就知</p><p>到「單程證」年代，大多數人都係為「家庭團聚」理由來港，而一個人要喺「單程證」政策之下成功來到香港，就完全唔需要智勇雙全，只要夠「耐性」、可以無了期咁等呀等，等呀等，就可以。你話一班咁嘅移民，會有乜特質？時間對佢哋又值唔值錢呢？咁來特區生BB攞居港權嘅人，又會有乜特質？小貪便宜？大貪福利？想他朝去花旗國攞簽證時容易啲？最起碼他朝祖國要舉兵收服台灣嘅時候，呢啲BB應該唔需要服兵役。<br> 最後，有人千方百計想舉家移民來港，始終都係對我哋一個「好畀面」嘅決定。如果特區政府有遠見，就會完全開放來港移民大門，不過同時間完全取消來港移民福利，特別係綜援類福利，咁就會將香港再一次變成智勇雙全人士嘅樂園。喺這個政策之下，我哋特區會變成點？去吓、睇吓、感受吓已經有1000萬人嘅深圳就知道。不過，喺我哋特區「有人一定要達到連任」，權宜之計politicalexpediency氣氛充斥之下，主導移民政策，就一定係嘗試扼殺啲可以建立未來嘅人嘅居港權。你話係唔係？</p></body></html>