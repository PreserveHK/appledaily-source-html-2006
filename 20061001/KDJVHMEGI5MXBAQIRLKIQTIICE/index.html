<html><header><meta charset="utf-8"><title>公戲私用：靈鳥暴走勁過磁力王　小心女人</title></header><body><h1>公戲私用：靈鳥暴走勁過磁力王　小心女人</h1><p>荷李活興三部曲，明明長出長有嘅《X-Men》都搞番個小終結；嚟到第三部曲《TheLastStand》，忠奸兩派主要角色超過14人，各有特色兼打到七彩，磁力王抽起金門大橋當飛機，點知都唔夠死過翻生嘅靈鳥勁，CG特技天馬行空，觀眾睇到眉飛色舞，LastStand？邊有咁易呀！<br>記者：徐影龍</p><p>三版本賀靈鳥翻生</p><p>雖然到截稿前港版3區《X-Men3》仍未派貨落場，不過單睇其他電影發行商避戰，已知《X-Men3》必定熱賣！得利影視亦為此谷到盡，推出版本可算歷代最多嘅一次；雙碟特別版、漫畫珍藏版、三部曲BoxSet等三大版本，仲有款唔同封面、稍遲推出嘅雙碟限定版，計埋VCD版等，簡直就係賀靈鳥翻生！</p><p>雙碟特別版/$175</p><p>港版3區不會推出單碟版，故呢套已係最平DVD版。</p><p>StanLee漫畫珍藏版/$225</p><p>電影內容同Bonus冇變，換咗封面及附送100頁漫畫，由原創人StanLee全新繪畫，日後必炒！</p><p>三部曲BoxSet/$300</p><p>一氣呵成睇晒三集，除開計每集只係$100，好抵。</p><p>另類結局：狼人回到起點</p><p>今次港版3區最抵讚，畫面拍住1區質素，色彩層次及打鬥畫面流暢，唔會出現港版壓碟嘅「狗牙」情況，聲效支援DDEX、dtsES兩大6.1環迴制式，壓軸360度毀天滅地一幕最明顯！Bouns亦豐富到爆，製作特輯同特技解構超過兩粒鐘，睇過先知特技逼真唔係一味靠CG，搭景、爆破、化妝同威也先係幕後功臣，準備工夫嚇死人！另收錄兩段「另類結局」，第一段係X-Men大本營重新開學，比電影版稍長；較有睇頭係狼人回歸加拿大一段，重返當年被改造後失去意識、靠打擂台維生嘅酒吧，仲同老闆攞咗支啤酒飲㖭，作為三部曲終結，呢幕其實幾有味道。</p><p>金門橋飛天不簡單</p><p>今集講Dr.Jean復活，邪惡潛意識靈鳥身份蒲頭，5級威力全球最勁（磁力王都係3級咋！），不過輪場面鋪排，點都唔及磁力王抽起金門大橋咁有氣勢！為咗令兄弟會大軍殺入惡魔島搶人，磁力王不惜強行抽起金門大橋，自行「搭路」過惡魔島，認真有派頭！</p><p>ＣＧ解構全面睇<br>十米模型度景</p><p>根據StoryBoard同3D圖像，先砌個小模型度位，全長十米已屬小兒科。</p><p>1:20超巨場景</p><p>將其中一段製作成1:20超巨場景，橋樑結構同細節跟真嘅一樣，全長25米。</p><p>兄弟會踩場</p><p>拍下磁力王指揮兄弟會大軍殺入惡魔島片段，留待合成之用。</p><p>結合影像</p><p>利用電腦將實景、模型、真人結合，再用CG加入碎石、灰塵等效果。</p><p>大功告成！</p><p>多個場面可列經典</p></body></html>