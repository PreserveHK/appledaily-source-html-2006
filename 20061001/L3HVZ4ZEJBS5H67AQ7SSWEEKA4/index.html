<html><header><meta charset="utf-8"><title>闊太團意國睇靚衫<br>米蘭直擊：壽仔蒲時裝騷偷師</title></header><body><h1>闊太團意國睇靚衫<br>米蘭直擊：壽仔蒲時裝騷偷師</h1><p>呢排米蘭時裝周真係星光熠熠，繼里安納度狄卡比奧（LeonardoDiCaprio）同KylieMinogue之後，美國黑人男歌手Prince喺香港時間前晚都去捧GianniVersace時裝騷場。當中外傳媒喺入口位等佢入場時，Prince就喺後台行番出嚟，佢同兩個同行女伴都戴上黑超，坐正頭一行嘅VIP位。成場騷都播住Prince嘅歌曲，佢仲會喺騷後派對表演㖭。</p><p>闊太坐第二行</p><p>隔幾個位，又見到啱啱掛靴嘅過氣日本球星中田英壽，佢成身格仔恤衫牛仔褲，casual到不得了，其實壽仔早排已經話想加入時裝界，近日佢就連環去咗睇Burberry、BottegaVeneta等幾場大騷。<br> 香港明星間中都會去睇騷，闊太就比較少見，不過前晚合和主席胡應湘太太胡郭秀萍，同埋新鴻基地產主席郭炳湘太太郭李天穎就孖住上，一身彩裙配巨型珍珠耳環同鑽錶，不過身家億億聲嘅兩位闊太，就被安排坐第二行，比較失威啲喎！<br> 採訪：梁錦貞<br> 攝影：仇志德</p></body></html>