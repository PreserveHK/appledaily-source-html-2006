<html><header><meta charset="utf-8"><title>八卦風：告士打道　車行Showroom大兜亂</title></header><body><h1>八卦風：告士打道　車行Showroom大兜亂</h1><p>嘩，真係唔知告士打道嗰啲車行Showroom又嚟咗一次大兜亂，而且變動仲要係唔細嘅㖭！唔好計之前Lamborghini代理用咗好多年嘅Showroom，拱手相讓咗畀Opel兼自己搬咗去LandRover隔籬，同埋Citroen搬埋嚟告士打道啦，你只要行落告士打道望一望，就知道大兜亂嘅程度有幾誇張。例如Lexus由原來國衛中心地下，一搬就搬咗去夏愨大廈Jagaur個舊Showroom，Jaguar就過咗去以前Audi個Showroom，原來嘅PeugeotShowroom就一分為二，左邊繼續係Peugeot，但右邊就變咗做Suzuki，咁原來Suzuki個Showroom又畀咗邊個呢？咪係同Group嘅Ford囉！有咁樣嘅大兜亂情況，除咗係可以畀到車迷有新鮮感外，最大原因就梗係業主方面大幅加租先會搞成咁，如果唔係，又點會左搬右搬吖，你估搬Showroom好過癮咩？<br>另外，值得一提嘅係Lotus代理權自從轉投富利堡之後好似靜晒咁，查實唔係㗎，因為佢哋正忙於裝修新Showroom，而位置就響正灣仔富利堡Showroom隔幾個舖位，都好近喎！<br>記者：鄭達基</p></body></html>