<html><header><meta charset="utf-8"><title>震住闖6間新鬼屋　衙門判官最嚇人</title></header><body><h1>震住闖6間新鬼屋　衙門判官最嚇人</h1><p>海洋公園年年搭鬼屋搞哈囉喂派對，女仔依舊年年大叫。N咁多隻鬼怪當中，試玩過嘅模特兒話衙門判官最恐怖，因為曉失驚無神嚇人一跳，問街坊，估唔到未玩過嘅都話佢最恐怖……扮判官嗰位哥仔，呢個10月你有排唔得閒嘞。<br>記者：蘇振鵬<br>攝影：何家亮、陳偉強<br>模特兒：Bianca、Natalie、Monique（STAGEMODEL）</p><p>失驚無神出嚟</p><p>「十月全城哈囉喂」係海洋公園重頭戲，廣告好啜核，話最驚你買唔到飛喎，我就話你海洋公園驚唔夠多人撐場嘞，不過今年嘅嚇鬼陣容確實鼎盛，除「血獄地府」、「吸血殭屍舞會」、「荒廢校園」、「太凶異域-3D」、「幽靈焚化場」同「猛鬼衙門」6間全新鬼屋外，仲加設嚇人路段「心慌慌地帶」、「超級嘩鬼騷」表演，睇得出主辦單位花過心思。<br> 鬼，人扮嘅，入鬼屋前我不停自我催眠，可惜，人嚇人始終無藥醫。同行3位模特兒邊行邊嗌，嗌得仲大聲過啲鬼，咁樣好，同行男仔，即我，自然成為水泡，俾女攬有着數。啲鬼好醒，總喺人放下戒心嗰刻撲出嚟，衙門嗰個判官、坐喺鋼琴前嗰隻死屍，話唔郁就唔郁，引到你行埋去掂吓佢嘞，就即刻大嗌，結果，我都被嚇埋一份囉。</p><p>小丑嚇走模特兒</p><p>鬼，唔一定醜樣嘅，玩到中途，女鬼黑夜女神蒲頭，佢話佢會率領200隻嘩鬼嚇人喎，即係PR姐姐啦，唔怪得索到模特兒都爭住同佢合照。仲有呀，我就認為6間鬼屋都唔及「心慌慌地帶」咁堅，事關由特技人化身而成嘅小丑，會喺條路度高速跣嚟跣去，唔為意突然間喺腳邊出現，有相為證，模特兒嚇到走夾唔唞，認真唔講得笑。</p><p>嚴選至驚嘩鬼</p><p>問題：撐唔撐哈囉喂？邊隻嘩鬼最恐怖？最想邊個明星扮鬼嚇你？點解？</p><p>海洋公園十月全城哈囉喂<br> 開放時間：5:30pm-12:00mn<br> 日期及票價：10月1-2日、6-8日、13-15日成人$195，小童$100；20-22日、27-31日成人$245，小童$125（包海洋公園夜場門票及無限次進入所有猛鬼項目）<br> 查詢網址：www.halloweenbash.com.hk<br> 電話：25520291</p></body></html>