<html><header><meta charset="utf-8"><title>Game事撻：日本百人排隊5小時　《寵物小精靈》到港炒上$2,500</title></header><body><h1>Game事撻：日本百人排隊5小時　《寵物小精靈》到港炒上$2,500</h1><p>用「望穿秋水」嚟形容鑽石/珍珠版《寵物小精靈》可謂非常貼切，皆因任天堂足足四年冇推出過系列新作，搞到班忠實擁躉餓到發晒癲，所以喺未推出前經已殺聲震天，有人豪言無論賣幾銀都會照樣科水！結果一如所料貨源不足，特別版主機連兩隻Game及成Set贈品公仔，叫價二千五依然有人入市，喺燒錄卡（盜版）當道嘅市況下走勢強勁，證明好嘢自然有人識欣賞！<br>文：陳福榮<br>攝影：陳盛臣</p><p>鑽石版稍貴</p><p>有相熟遊戲店老闆通知，淨Game喺日本正式發售前已流入本港，上周初嚟甫到曾一度炒過$400，但仍熱賣，Game舖眨吓眼日賣近百隻，直至𠵱家代理返大貨先穩定落嚟。此外唔少人對鑽石版情有獨鍾，所以相比起「珍珠版」平均會貴$10至$30，但相信遲啲玩家想儲齊兩版本怪獸，珍珠版就會升值。<br> 至於內側採用略帶金屬色嘅特別版主機，由於同一般黑機有些微分別，加上外殼嗰兩隻有型神獸，結果第一日喺香港賣到成$1,580，到𠵱家就回落$1,450「較合理」水位。</p><p>日本限定版公仔一樣炒</p><p>只限日本預約嘅特典公仔炒得仲勁，除咗鑽石同珍珠神獸外，要訂齊兩個版本先會送埋彥猴畀你。外面盛傳各大批發晨早扣起啲貨，因此出現單賣全Set三隻公仔$500嘅盤口。嘩！雖然係名廠海洋堂生產啫，都唔使賣到咁貴㗎？</p><p>玩盡NDS機能</p><p>由於《Pokemon》足足出咗10年，玩法已難有大突破，都係養隻小精靈周圍同人戰鬥。好彩今次平台係仲未被完全發掘嘅NDS，至少可應用雙畫面同TouchScreen嘅點子。先講玩筆，跟《FF3》一樣用可以齋用筆玩，但系統冇咁複雜因而更得心應手；畫面方面亦靚過舊作，唔再係求其「Pixel畫」了事。再者亦對應支咪，等大家可以同其他玩家ChitChat一番啦。<br> 有一點必定要同大家講清楚嘅，就係佢對應番GBA嗰幾集嘅儲存資料，只要達成指定條件就可每日傳送六隻過往嘅小精靈去鑽石/珍珠版度。但留意隻Game係跟真實時鐘嚟玩，有人試過改咗個鐘就要等多24小時先可以傳送，故此最好都係畀啲耐性，免因小失大。</p><p>日本排隊排成朝</p><p>每次《寵物小精靈》有新作見街，日本各大型連鎖店例必大排長龍，今集「鑽石/珍珠版」係自GBA「紅藍寶石版」後嘅正統新作，並非翻炒貨色，加埋部主題特別版NDSLite，想唔搶手都幾難。<br> 由於特別版只喺專賣店PokemonCentre發售，因此未開舖已出現過百人龍，至少要等5粒鐘！至於新宿Yodobashi呢類大舖亦同炒到飛起嘅《FF3》相差無幾。單係發售首日，兩個版本已賣出共一百萬套，破盡NDS紀錄！</p><p>港機迷一擲千金</p><p>到底呢款炒到飛起嘅NDS作品，大家覺得係咪物有所值？隨手問幾位剛打算出手買機嘅人，睇吓佢哋心態係點，係咪覺得OverPrice買都覺超值。</p><p>Raymond：公仔最正</p><p>送禮或自用都係一流，要埋海洋堂啲公仔就仲正，成套二千零蚊都叫OK嘅。</p><p>Steven：睇定啲再算</p><p>唔……幾靚吖，但學生哥零用錢唔多，𠵱家炒到二千幾，都係睇定啲先算。</p><p>樂仔：乖啲有得玩</p><p>比卡超好好玩㗎，我好鍾意睇佢卡通，但我未有NDS，等我乖啲再叫媽咪買畀我先。</p><p>陳生：買Game唔買機</p><p>我已經有兩部NDSLite喇，唔使再買多部吓話？隻Game就幾吸引嘅。</p><p>阿智：ShowOff嘅代價</p><p>𠵱家買可能貴咗少少，不過諗番遲啲可能賣晒，畀貴啲用嚟ShowOff都抵番。</p><p>PROFILE</p><p>遊戲類型：RPG<br> 對應機種：NDS/NDSLite<br> 遊玩人數：1人（可8人通訊）<br> 開發廠商：任天堂<br> 遊戲售價：約$298（鑽石版、珍珠版）<br> 售賣點：I-Gamer（27253338）<br> 地址：深水埗福華街福仁商場G16號舖</p></body></html>