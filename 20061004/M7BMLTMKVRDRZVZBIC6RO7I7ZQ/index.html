<html><header><meta charset="utf-8"><title>車人合一：全球2,000部　拆後座減磅谷218匹　車尾擺多部MINI</title></header><body><h1>車人合一：全球2,000部　拆後座減磅谷218匹　車尾擺多部MINI</h1><p>香港僅得10部配額嘅MINICooperSJCWGP特別版終於嚟咗香港，呢部由JohnCooperWorks改裝嘅MINI，拆咗個後座，馬力多咗48匹，車尾咁多位，不如放多部最新嘅單座開篷MINICabrio。<br><br>記者：鄭達基<br>攝影：周旭文<br>精品提供：MINIShop（27135164）</p><p>限量雙座GP車頂有編號</p><p>MINICooperSJCWGP特別版，絕對係MINI嘅終極特別版，淨係個Look一睇就知佢係唔好惹嘅一類，車身用咗專用ThunderBlue顏色、PureSilver車頂同埋ChiliRed門邊鏡外，仲加晒有咁惡得咁惡嘅跑車包圍，例如頭尾泵把連擾流器，加埋車尾隻大尾翼同埋又係專用嘅18吋大胎軨，呢啲咪叫惡到爆燈囉！佢仲有一樣嘢巴閉嘅，就係全球限量2,000部，而香港嘅配額則只有10部；嘩，得咁少，咪隨時想買都俾人買晒？</p><p>拆咗後排　輕40kg</p><p>JCWGP特別版唔只個Look有型，原來連內裏嘅車廂同機械配搭都有改動，其中1.6公升Supercharger引擎經JohnCooperWorks調校，馬力及扭力輸出比普通嘅CooperS多48hp及30Nm，前輪制動亦改用16吋透氣煞車碟及紅色制動卡鉗，制動效能亦都加強咗。仲有呀，為咗令部車有更加好嘅表現，JCW仲幫佢嚟咗一次瘦身，包括將後排座椅拆除、減少隔音物料同埋改用鋁製後懸掛組件，重量足足輕咗40kg，配埋6前速手動波箱，0至100公里只係6.5秒，快好多喎！另外，前座就改用RECARO真皮跑車桶椅，連錶板都轉埋深灰底色紅指針，入面仲有埋限量編號㖭！</p><p>原廠MINI精品</p><p>想揸MINI之餘，又可以着得好有型？咁不如買番啲衫或者手袋等物品吖！其實原廠都有為MINI推出多款精品，梗有一款啱你㗎！</p><p>MINICooperSJCWGP規格</p><p>引擎：1,598c.c.直4DOHC配Supercharger<br> 馬力：218hp/7,100rpm<br> 扭力：250Nm/4,600rpm<br> 傳動：6前速手波<br> 售價：$418,800<br> 車輛提供：MINIHongKong（31299020）</p><p>供款計算機</p><p>車價：$418,800<br> 首期：$41,880<br> 利率：6%<br> 每月供款：$9,738X48期<br> （以上數據僅供參考）</p></body></html>