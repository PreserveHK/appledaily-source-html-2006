<html><header><meta charset="utf-8"><title>W850i前後節拍燈　屋企變D場自High</title></header><body><h1>W850i前後節拍燈　屋企變D場自High</h1><p>唔鍾意蒲Disco嘅Neyuna，嫌裏面烏煙瘴氣、人多兼品流仲複雜！但係玩過索愛最新W850i後，佢頓時泛起「落D」慾望，因為部機除內置WALKMAN播放器，夾晒大聲公喇叭之外，仲追加幾盞強力閃燈，只要不斷Play歌，閃燈便隨節拍不停跳動，直頭可以一邊聽歌一邊城城上身㖭！難怪Neyuna返到屋企，話一樣High到似落D啦！<br>記者：陳國輝<br>攝影：周旭文<br>ImageGirl：Neyuna</p><p>今個禮拜，除咗係國慶兼中秋節之外，其實亦都係SonyEricsson成立五周年嘅重要日子，台灣方面已宣布喺10月內共推出六款新機，除咗W850i之外，仲包括已經喺香港賣緊嘅Z610i、Z710i以及W710i，而緊接住仲會推出內置4GB容量嘅W950i㖭！不過未清楚香港索愛會唔會「照跟」，如果你已經儲定晒彈藥，不妨等埋個10月再決定都未遲！</p><p>前後雙閃燈撈埋三防</p><p>平常DC閃燈只用嚟影室內環境相，若然內置埋電筒仔，已叫極實用嗰隻！勢估唔到，W850i除有齊以上兩項，竟然仲追加求救功能，撈埋三防手機嗰瓣㖭！假如你唔小心喺郊區迷路，就可以啓動功能目錄入面嘅「電筒」，然後選擇「呼救」，閃燈即發出S.O.S求救訊號，對唔識求生技巧嘅人最啱使。不過火力真係麻麻，粗粗哋玩吓就可以，咪當真正求生電筒咁用呀！<br> 翻轉正面仲有一盞橙色燈，佢同時亦係WALKMAN快捷鍵，只要㩒着佢即刻就可以播歌，五方向掣仲會一齊發光㖭！最特別係當你啓動燈光效果之後，橙燈會隨音樂節奏不斷閃動，個Bit有快又有慢，好似燈飾咁靚；如果夜麻麻開住WALKMAN兼㩒着盞燈，都有幾分似DiscoLight㗎！唯一要彈，就係五方向鍵雖則有超型靚光透射出嚟，但係啲掣都幾實，唔算敏感，相比早前隻K800i用遙桿嚟講冇咁舒適。</p><p>WALKMAN系最細3G機</p><p>以WALKMAN命名嘅機種雖然多達十幾款，但講到行3G制式，原來只有W900i以及W850i兩款。記得W900i玩上旋屏設計，創意就夠，但礙於厚度及重量相當驚人，始終非女士心目中那杯茶！今次W850i總算打破悶局，厚度只相等於一般韓Phone約21mm，雖重量達116g，但手感不俗，尤其機背凹凸紋加上機側DC掣，拎起嚟拍Snapshot絕對就手！除咗200萬像素相機，靠近耳機側邊仲有一個視像鏡頭，方便傾VideoCalls之餘，拍低照片再即時Send畀對方亦得！由於3G傳輸速度多達384kbps，無論你上網抑或單撈音樂，一樣比GPRS、EDGE為快，加上TrackID插尋歌曲資料功能，效率肯定快得多！</p><p>PROFILE</p><p>制式：WCDMA/GSM三頻<br> 體積：98×47×21mm<br> 重量：116g<br> 屏幕：2"、26萬色芒<br> 備用時間：350小時<br> 通話時間：420分鐘<br> 主要功能：視像通話、200萬像素相機、WALKMAN播放器、節拍閃燈、立體聲藍芽、MSProDuo卡<br> 查詢：SonyEricsson（82038863）<br> 售賣點：T-OneMobile（26289090）</p></body></html>