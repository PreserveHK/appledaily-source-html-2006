<html><header><meta charset="utf-8"><title>買樓Blog：買負資產物業錢咪過業主手</title></header><body><h1>買樓Blog：買負資產物業錢咪過業主手</h1><p>買樓係人生大事，一般市民置業時都會小心翼翼，避免蒙受損失。近日網友Dick5356喺《香港討論區》留言，查問跟負資產業主進行物業買賣時，有乜嘢地方要注意？<br> 網友Falconer留言教路，首先落定支票要避免直接寫業主名，應該寫律師樓名，將定金放喺律師樓，直至完成交易後，至由律師將錢交畀賣家；其次，可要求業主提供供款證明，清楚業主有沒有遲供款和拖欠銀行幾多錢，會否令成交出現麻煩。不過，很多業主都會嫌麻煩，未必肯向買家提供供款證明，寧願取消買賣。<br> 當然，買家落定及簽署臨時買賣合約前，地產代理都會為買家進行物業查察（即查契），為買家去核實真正業主身份，確認業權，和查清楚物業是否凶宅等。</p><p>支票抬頭落律師行</p><p>黃鶴鳴律師指出，買負資產樓時，最重要係確定賣家有能力償還因物業貶值而被銀行追收的差價（俗稱贖樓），使銀行放契及順利完成交易。以上過程，律師行都會為買家處理。他提醒買家落定及落大定的支票抬頭切記要寫律師行名，千萬不要直接寫業主名，因為負資產業主（賣家）在財政上或出現問題，故須避免將來交易失敗時，引起追錢的麻煩。<br> 律師行亦會為買家查清楚物業有否拖欠其他款項如管理費及地稅，或過往曾否被釘契等，程序跟進行普通二手物業買賣沒有任何分別。</p></body></html>