<html><header><meta charset="utf-8"><title>電車女測試3.5G　10秒下載《蜘蛛俠3》</title></header><body><h1>電車女測試3.5G　10秒下載《蜘蛛俠3》</h1><p>呢排3.5G話題多到滿瀉，網絡商就推出支援HSDPA嘅DataCard、Notebook、甚至USB都玩埋，簡直無孔不入！但講到手機呢一瓣，始終最多捧場客。啱啱推出838Pro嘅台灣廠Dopod，就乘勢殺多一部直身3.5G手機，難得佢屬於集纖薄、易用於一身嘅Smartphone595，自稱IT盲妹嘅Chimpy仲即刻走上電車，邊兜風邊測試網絡質素，結果只要10秒下載完《蜘蛛俠3》Trailer（片長1分17秒），感覺勁爽！<br>記者：陳國輝<br>攝影：陳盛臣<br>ImageGirl：Chimpy</p><p>選擇搭電車試玩，除咗想測試吓3.5G網絡快唔快，有冇斷線情況之外，仲想話畀大家知，呢部Smartphone比起上一部3.5GPDA手機，來得更輕巧的骰，甚至喺迫爆嘅車廂裏面一樣上網無阻！靚女Chimpy由銅鑼灣站直搭到炮台山先落車，喺呢幾分鐘車程入面，佢就試咗上網單撈咗Trailer嚟睇，估唔到佢咁識貨，揀咗套《蜘蛛俠3》Trailer，全程無斷線之餘，速度仲非常爽快㖭，10秒就有得睇！</p><p>《蜘蛛俠3》Trailer10秒單撈晒！<br>輸入網址</p><p>因為無Stylus支援，要㩒數字鍵逐粒輸入，有啲阻滯。</p><p>Yahoo!搵新片</p><p>上Yahoo!搵新片，揀320×240低解像版本，剛好Fit番個芒嘅規格。</p><p>單撈Trailer</p><p>用3.5G網絡，片長1分17秒嘅《蜘蛛俠3》試片只需10秒就單撈晒。</p><p>畫面流暢</p><p>估唔到畫面都幾流暢，難得人聲同畫面夾到，真係想快啲入戲院睇！</p><p>剛上車：纖薄放褲袋Fit晒</p><p>等咗成3分鐘，去炮台山嘅電車終於到站，Chimpy只係踏咗一隻腳上車，就忍唔住拎部機出嚟試玩！佢話好多女仔鍾意將手機放落手袋，但係自己就冇咁嘅需要，因為595喺Smartphone當中已算超薄，厚度僅14.8mm，就算喺牛仔裙袋入面拎出嚟，表情仲可以咁輕鬆，睇過就知部機有幾的骰啦！但係估唔到重量竟然達到120g，冇計，機背原來係一塊金屬殼，為咗冰冷冷舒適手感而放棄重量，某啲人會覺得值嘅！</p><p>乘車中：無位坐單手上網</p><p>因為繁忙時段，佢上到車廂上層連一個位都冇，卒之都要企住嚟試。好彩Smartphone比起PDA方便得多，佢跟足一般手機咁單手即玩，就算企喺車廂一樣照上網！595機側配備一粒旋轉鍵，Keypad中間仲有五方向掣，用嚟應付基本操作已足夠有餘，問題係上網嗰陣需要輸入網址，呢部機唔支援Stylus，要逐隻字輸入又確實幾痛苦。而上到網，利用2.2"QVGA芒睇Website亦算清晰，不過Size是否符合用家所需，咁就見仁見智喇！</p><p>落車前：坐定定打3D遊戲</p><p>由上網到睇晒成套Trailer，大概都係5分鐘左右，Chimpy趁住仲有時間，即繼續試玩其他分唇。查實595內置咗幾隻遊戲，畫面最靚必定係3D嘅「AnotherWorld」，不過佢似乎鍾意益智類遊戲多啲，好彩仲有隻「MagicPuz」畀佢慢慢玩。影音功能當然唔少得，例牌內置MP3播放器，加上MicroSD卡以及Menu分類，能有系統處理過千首靚歌。不過淨得130萬像素相機似乎唔夠喉，學Chimpy話齋，淨係上網未必夠㗎喎！</p><p>搭車上網有乜搞作？</p><p>唔理平時搭開乜交通工具返工返學，總之一邊搭車一邊聽歌，或者一邊打機，已成為大部份香港人嘅習慣，咁如果拎住部Dopod595以3.5G極速上網，用家又會做啲乜嘢呢？</p><p>玩MSN</p><p>地鐵男（莫生）「冇錯呢部機撈網頁真係幾快，不過用2.2"芒睇Trailer就細咗啲！反而鍾意搭車嗰陣玩MSN，同朋友傾偈冇咁悶。」</p><p>搭車煲戲</p><p>電車男（阿樹）「放學之後習慣搭電車睇雜誌，用手機睇Trailer都想試吓，皆因自己經常喺屋企煲DVD，如果搭車都睇埋就Perfect！」</p><p>上網睇Blog</p><p>巴士男（阿豪）「家住新界，日日返工坐粒幾鐘巴士，唔係瞓覺就打機，諗落都幾苦悶！如果手機上網速度夠快，我會經常Check住唔同嘅Blog，交流心得。」</p><p>PROFILE</p><p>系統：WindowsMobile5.0SmartphoneEdition<br> 處理器：Samsung300MHz<br> 記憶體：ROM128MB/RAM64MB<br> 制式：WCDMA/GSM三頻<br> 體積：112.4×49×14.8mm<br> 重量：120g<br> 通話時間：300分鐘<br> 備用時間：220小時<br> 主要功能：HSDPA傳輸技術、視像通話、3D介面、QRCode、130萬像素相機、PushMail、WindowsMediaPlayer10、藍芽立體聲<br> 售價：約$4,000（10月中推出）<br> 查詢：Dopod（35201234）</p></body></html>