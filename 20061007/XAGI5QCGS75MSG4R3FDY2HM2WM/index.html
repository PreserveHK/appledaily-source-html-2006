<html><header><meta charset="utf-8"><title>影全家福溫馨過中秋<br>阿呂囝囝鬼馬牛仔搶晒鏡</title></header><body><h1>影全家福溫馨過中秋<br>阿呂囝囝鬼馬牛仔搶晒鏡</h1><p>呂良偉楊小娟夫婦與好友在屋企花園開燒烤派對，熱鬧賞月過中秋之餘，原來他早前一家三口首次到影樓影全家福，囝囝以鬼馬表情扮西部牛仔，神勇雙手揸槍，人細鬼大，令人會心微笑。</p><p>呂良偉與太太楊小娟、四歲半兒子Ryan早前在中環VentureStudio影全家福，盡享天倫樂。呂良偉拉住囝囝玩盪韆鞦、騎膊馬，又與太太親熱錫錫，囝囝戴上牛仔帽、雙手揸玩具槍的造型，古靈精怪，表情多多。</p><p>乖仔最投入</p><p>楊小娟透露首次在影樓拍攝溫馨家庭相，她昨日接受電話訪問時說：「我哋係第一次喺影樓影相，因為之前我同阿呂結婚，係喺法國擺酒，結婚相都只係影外景，同今次感覺好唔同！」<br> 楊小娟透露一家人帶了十多套衣服替換，加上玩具、鞋飾等配搭，她說：「鮮色衫影出嚟嘅顏色會鮮艷啲，我哋影得好快，因為好似喺屋企玩咁，抱吓仔、傾吓偈咁，氣氛好溫暖，兩個鐘頭就影完。」她又表示一向少帶囝囝到公眾地方及出鏡，想不到囝囝卻不怕鏡頭，影得很投入。</p><p>爭取家庭樂</p><p>提到呂良偉近年主攻內地拍劇，一家人見面機會豈非大減？楊小娟說：「盡量遷就啦，國慶有幾日假，我哋咪到上海探阿呂班，囝囝見到爹哋着古裝不知幾開心，覺得好得意。中秋節我哋一家人喺屋企後花園開燒烤派對，叫埋成班朋友嚟玩，熱熱鬧鬧慶祝。」<br> 採訪：DebbieLum<br> 圖片提供：VentureStudio</p></body></html>