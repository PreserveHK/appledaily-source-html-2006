<html><header><meta charset="utf-8"><title>電腦街：豪裝顯示卡首配DDR4</title></header><body><h1>電腦街：豪裝顯示卡首配DDR4</h1><p>單一GPU顯示卡之中，ATI最新推出嘅X1950XTX，相信係暫時最好表現一張；剛落場已好受注目，除咗佢係ATI新卡，最特別係首度用上DDR4，淨係睇記憶體部份速度已經去到2GHz，容量達512MB，再無因記憶體慢而拖慢嘅情況。其他功能包括有雙DVI、TV-Out輸出，支援HDTV等，價錢現時所見開價$3,650，對於機迷來講，價錢都唔算過份。</p><p>DDR2記憶體升兩成</p><p>現時電腦最常用嘅DDR2升幅仍未有減慢情況，其中以DDR2533升幅最大，以1GB為例，由上個月嘅$600左右，升至現時近$900價位，其他唔同規格嘅DDR2亦有顯著升幅，平均嚟講升幅一般都接近兩成，連帶場內砌機套裝價錢都升番唔少。有傳近排開始有減慢情況，記憶體價格唔知有無希望企穩呢？</p><p>記憶卡變手指</p><p>好多人都有放支USB記憶手指喺身邊，以備不時之需，最近腦場就出現咗記憶卡嘅變種，睇外表同USB記憶手指差唔多，不過佢就係「空心」嘅設計，並無內置有記憶體，用家可以自己選擇插入唔同記憶卡去用，好似SD、MMC、T-Flash同MiniSD等等，由於手指得個殼，所以價錢可以做到好平，按唔同記憶卡款式，售價只係由$18到$25，而且仲有好多顏色揀，相當實用。</p><p>直插SD卡愈賣愈平</p><p>SanDisk嘅UltraIIplusUSB推出其實都有一段時間，不過似乎好少人留意到佢，其實佢同樣係一張SD卡，只係卡上已附有USB頭，可以直接插入電腦USB介面，咁就連讀卡器都慳番。初出時價位比起一般SD卡貴咗唔少，不過近排見佢價錢同普通卡好接近，同樣係SanDisk，普通SD卡1GB賣$225，而UltraIIplusUSB1GB就要$315，唔算貴吖。</p><p>售賣點：</p><p>（a）Centralfield（23870272）<br> 地址：深水埗高登電腦商場1樓10-16a號舖<br> （b）康藝科技（23079084）<br> 地址：深水埗高登電腦商場1樓91舖<br> （c）VideoCom（23601286）<br> 地址：黃金電腦中心地庫63號舖</p></body></html>