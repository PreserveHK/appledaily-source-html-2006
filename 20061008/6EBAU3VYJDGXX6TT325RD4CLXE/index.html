<html><header><meta charset="utf-8"><title>肥番顯魅力<br>韓君婷拖兩猛男蒲吧　爽！</title></header><body><h1>肥番顯魅力<br>韓君婷拖兩猛男蒲吧　爽！</h1><p>韓君婷早幾個月患上厭食症而變成火柴人，近排病況明顯好轉，噚日凌晨，關仁喺中環蘭桂坊見到佢一拖二連踩兩場。韓君婷唔單止圓番又靚番，精神又好咗，半夜三更仲鬼打咁精神，同男伴傾偈時手舞足蹈，行路勁度十足，比起之前嘅憔悴病樣，真係判若兩人。</p><p>掩面大笑</p><p>上個月，本報曾經踢爆韓君婷帶新歡Terence返香閨短敍，之後仲拍拖同遊日本，為伊人慶祝31歲牛一。表面睇嚟，兩人踏入熱戀期，點知噚日凌晨佢竟然喺人月兩團圓嘅中秋佳節撇甩男友，約另外兩名男伴蒲吧，睇嚟佢自從圓潤番後，都出現唔少追求者。<br> 當時大約凌晨點半鐘，着恤衫襯牛仔短裙、長boots嘅韓君婷戴住黑超，牛味十足，同兩位男士蒲完Dragon-i後一齊再去Volar蒲，其中一名華籍型男同韓君婷並肩親熱而行，兩人有講有笑。情緒高漲嘅韓君婷表現甚high，指手畫腳，動作多多，大家講笑時，佢仲好似細路仔咁雙手掩面大笑，同行嘅另一位外籍男伴見佢兩個傾到咁投契，亦都自動墮後。<br> 韓君婷同華籍型男漫步到Volar門外時，由於聚集大批入場人士，對方好細心咁輕搭伊人香肩，傍實佢進場。所以話呢，圓番嘅韓君婷，魅力真係番晒嚟。<br> 採訪、攝影︰娛樂突發組</p></body></html>