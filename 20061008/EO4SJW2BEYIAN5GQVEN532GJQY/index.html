<html><header><meta charset="utf-8"><title>過咗中秋$20平睇白海豚</title></header><body><h1>過咗中秋$20平睇白海豚</h1><p>廸士尼？又細又貴，昂坪360？久唔久就半天吊，驚喎！人造景點硬係玩得唔過癮，趁得大嶼山，不如落大澳玩好過。又睇棚屋呀？係，不過係睇新建棚屋；又坐船出海睇將軍石？都係，不過有中華白海豚沿途送行，船家話呢期最多白海豚出沒，果然無吹水，尾程睇埋鹽田一帶新植紅樹林區，邊個話大澳無新嘢玩㗎？<br>記者：蘇振鵬<br>攝影：伍慶泉<br>模特兒：Wiyona、Bee、Harry、Yukis</p><p>將軍石側睇最似</p><p>香港吉祥物中華白海豚數目少兼神出鬼沒，人人都想睇，不過啲乜乜追蹤海豚一日團要成三嚿水，仲唔擔保一定睇到喎，咁貴不如去鬼屋玩哈囉喂好過。其實睇海豚$20搞掂啦，去到大澳永安街同街巿街以前搭橫水渡位置，自有船家兜搭，我哋坐觀光艇出海半粒鐘，先睇將軍石，將軍石打側睇似將軍，無腳唔識走；不過海豚都無腳，但識游。上船前我問：「係咪真係睇到海豚㗎？無得睇係咪回水先？唔回水我擲你落水㗎。」船家實牙實齒話：「肯定有，呢期好多海豚出沒，不過唔好問我點解。」同行香港生態旅遊學會甄永樂導師話：「過咗中秋最多白海豚出沒，信我。」出到海，果然見到一條二條粉紅色光脫脫嘅白海豚，一時擺尾一時跳出水面，有幾條仲撲嚟撲去不知幾開心，船家果然無吹水。</p><p>鹽田新種紅樹林</p><p>政府為補償興建赤鱲角機場帶嚟嘅生態破壞，喺鹽田一帶海濱重新種植12公頃人工紅樹林，仲加設海濱長廊，剛於上年竣工。紅樹一棵棵棟喺沼澤，日落陽光反射水面，加上有白鷺、招潮蟹、彈塗魚同你打招呼，個景認真唔錯，睇埋無敵大海景同金黃鹹蛋黃先走，OK滿足。</p><p>新建石屎躉棚屋</p><p>大澳棚屋已有200幾年歷史，用一條條木樁支撐，望落幾似哈爾移動城堡，一間間排喺水邊殘殘哋老實幾型，不過傳統棚屋正慢慢消失，因為香港已經無乜人曉起，曉起棚屋嘅人都老咯。以前嘅木樁用可以浸水100年而不腐嘅新畿內亞木頭，現代人就貪就手，新建棚屋改用大碌大概10至20年就要換嘅石屎做柱躉，望落係光鮮啲，不過少咗份懷舊味囉。</p><p>海蜇長到似河粉</p><p>講食，大澳點少得海鮮？推介「威尼斯酒家茶餐廳」，呢度海鮮掂，炒粉麵飯亦得，最緊要係味道頂呱呱之餘份量仲大大碟，嗌四五個已經飽肚，幾廿蚊幾廿人分，抵。</p><p>1.上湯海鮮魚肚$50</p><p>自製魚肚索滿濃濃上湯，餡料有蟹柳、魷魚、鮮蝦同魚肉，味清淡但健康，餸飯一流。</p><p>2.海蜇墨魚餅$80</p><p>招牌菜，墨魚餅腍得嚟充滿鮮味，完全唔覺加咗粉；勁大條海蜇彈牙到爆，長到以為食河粉。</p><p>3.XO醬炒雜菜$45</p><p>XO醬用麥芽糖、蝦仔、瑤柱等製成，甜甜哋好惹味，用來炒菜帶點鹹香，點啲XO醬入口，仲正。</p><p>威尼斯酒家茶餐廳（29854108）<br> 地址：大澳永安街16-18號</p><p>跟團去</p><p>大澳生態漫遊<br> 機構：香港生態旅遊學會（25634422）<br> 出發日期：10月21日<br> 導覽費：$50，包參觀紅樹林、棚屋、將軍石、鹽田、各廟宇景點講解。<br> 網址： http://www.ecotourism.org.hk/ </p><p>自己去</p><p>東涌機鐵站乘11號巴士（平日$11，假日$18）、梅窩乘1號巴士（平日$10，假日$16.5）、昂坪乘21號巴士（平日$6.3，假日$13）直達大澳巴士總站</p></body></html>