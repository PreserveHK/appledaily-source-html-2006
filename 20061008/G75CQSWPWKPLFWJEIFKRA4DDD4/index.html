<html><header><meta charset="utf-8"><title>星級秋冬衣櫃──藝人換季必買之選</title></header><body><h1>星級秋冬衣櫃──藝人換季必買之選</h1><p>李詩韻　獨愛長靴</p><p>「我每年冬天都會買長boots，因為長boots可以着到對腳好修長，同埋今年仲係好興毛毛，毛毛又係我至愛，所以今年必買一對長毛毛boots，牌子就冇特別鍾意，好多時我會上網係外國訂，貪一定唔會同人撞，又可以隨時隨地任揀，唔使花時間去行街。」</p><p>葉佩雯　假Fur襯衫</p><p>「今年秋冬季必入fur毛毛帽，我唔會買真皮草，我會買假fur，着真皮草好殘忍。呢啲帽唔係度度都買得到，好多時我會上網bid，而且causal啲可以襯牛仔褲，隆重啲配襯又得，披起嚟都唔會好老成。今年整個秋冬季都係金色，但自己就唔會跟風，反而我會配襯紅色衣物，好多時我自己設計搵人做，咁就一定唔會同人撞衫。」</p><p>郭羨妮　必備皮褸</p><p>「轉秋冬季，我就必買靴同皮褸，呢兩樣嘢係秋冬必備之物，皮褸基本上每年冬天都會興，所以一定準備定。至於靴就用嚟襯裙同褲都得，我會買定一、兩對全新，花費都唔會太多，幾千蚊就OK。我買衫最注重quality（品質），我唔會盲目跟潮流，當然如果嗰期興嗰隻顏色，我都會入定一、兩款襯衫，最重要係着上身啱自己同着得靚。」</p><p>周麗淇　闊袍遮肉</p><p>「今季必買，就係又闊又長又大件嘅冷衫，最啱就係遮住拜拜肉，有幾個牌子我一定會買，好似A/T咁就啱晒我嘅style，佢有好多闊袍大袖嘅冷衫，長大褸都好靚。<br> 「我又覺得MarcJacobs嘅大褸款一向好有style，好型，一件大褸加長boots就可以出街，易襯又方便。」</p><p>黃子華　最愛皮靴</p><p>「我諗會選擇買對皮boots，用嚟襯牛仔褲或者西褲都得，甚至用嚟襯短褲都仲得，香港嘅冬天有時真係冇幾日凍，買其他冬天禦寒嘅物品，分分鐘成個冬天過埋，可能一次都未着過，所以太厚嘅冬天衫我基本上唔會買太多，買鞋就肯定唔受天氣影響，一定會用得着，所以呢個秋冬季，我會推介皮boots係必買item。」</p><p>許懷欣　頸巾護喉</p><p>「男仔換季唔使準備好多嘢，不過我會入定冷帽同頸巾嚟襯衫，加上我哋做歌手喉嚨好重要，所以天氣轉冷，有條頸巾保護喉嚨會好啲。我會喺網上搵，冷門啲就託我朋友搵，預算每次換季都會使3、4千蚊。另外，因為我鍾意用LV，所以使得最多錢就係買LV啲銀包、眼鏡。」</p><p>陳豪　沉實冬裝</p><p>「每逢轉秋冬季，我都會買定多幾條頸巾用嚟襯衫，盡量搵啲靚嘅頸巾。我唔會跟潮流，只會着啲靚得嚟又唔會太搶嘅服飾，突出自己嘅性格。好多時我會親自去選購服飾，因為好衫難求，如果遇到靚衫我都會立即買，唔係轉過頭可能已經冇晒，呢啲係可遇不可求，費事冇買到，第日後悔啦。」</p><p>黃宗澤　型仔窄褲</p><p>「之前潮流興闊身牛仔褲，不過今年秋冬，男仔會興番窄身少少嘅牛仔褲，我已經買咗一條，啱啱就買咗一條Lee同其他牌子嘅crossover，貪佢個款夠特別。<br> 「我又睇咗好多時裝雜誌，發覺今季DiorHomme牛仔褲啲cutting都唔錯，有時間都會去搜購一下。」<br> 採訪：楊潔雯、駱華齡</p></body></html>