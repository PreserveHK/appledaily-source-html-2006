<html><header><meta charset="utf-8"><title>車人合一：女人揀四驅平頭Cut尾易睇位</title></header><body><h1>車人合一：女人揀四驅平頭Cut尾易睇位</h1><p>近年愈來愈多女士看上大型四驅車，因為四驅車車身夠高，視野明顯更廣闊，加上無尾設計，泊位比有尾房車仲好，倒後泊車可以顧少個車尾。不過，女士們要揀四驅車，最緊要係車頭夠平，車尾夠直，咁樣就睇通架車嘅死角位，同人逼入隧道爭位Cut線都佔盡優勢。為打破各位以為女人揸唔掂四驅的謬誤，今次特別請來只有5呎1吋高嘅Vicky試試3架近期熱門四驅車，再話埋你知每架車嘅睇位Point，睇完包你心服口服。<br>記者：黃婉冰<br>攝影：林栢鈞<br>Model：Vicky</p><p>巨無霸HummerH3　泊車警示器提水</p><p>Vicky：「之前見過HummerH2，呢部H3就細好多，加上車廂有一個迷你「警報器」提水，差不多到位，警示器就會有個「Stop」字不停閃，重會顯示尚餘距離，有埋佢倒車夠晒安全。我最鍾意佢外形成架裝甲車咁，我諗女仔揸佢出街一定好搶眼好型。」</p><p>HummerH3<br> 引擎：3,500c.c.直5DOHC<br> 馬力：220ps/5,600rpm<br> 扭力：31.1kgm/2,800rpm<br> 傳動：4前速自動波<br> 售價：$999,000<br> 車輛提供：達暉行（23561178）</p><p>富豪XC90　籮柚起角好易睇</p><p>Vicky：「比起頭先部Hummer，XC90雖然都係四四方方，但勝在夠修長同高，所以揸起嚟唔會好難，特別係車尾兩盞豎琴式尾燈，起角造型最適合用來做倒車嘅中心點，加上車尾裝有泊車感應器，當差不多撞到障礙物時就會BB聲響，倒後泊車絕對無難度。雖然佢係四驅車款，但望落都好斯文大方，較成熟嘅女人揸好啱。」</p><p>富豪XC90<br> 引擎：2,521c.c.直5DOHCTurbo<br> 馬力：210hp/5,000rpm<br> 扭力：320Nm/1,500-4,500rpm<br> 傳動：5前速Geartronic半自動波<br> 售價：$518,000<br> 車輛提供：VolvoCarsHongKong（29273388）</p><p>凌志RX400h　超靜警覺性高</p><p>Vicky：「三架之中，我覺得以RX400h外形最細，雖然佢個車尾無另外兩架咁方，但倒車時睇起位嚟都唔覺有好大分別，因為佢好在個車尾圓渾得來又夠『凸』出，倒車泊位問題都唔係好大，但我最鍾意都係佢副偈好靜，撻車時靜到好似無着車咁，同埋混能四驅，幾新鮮呀。」</p><p>LexusRX400h<br> 引擎：3,311c.c.V6DOHC<br> 馬力：210ps/5,600rpm<br> 扭力：288Nm/4,400rpm<br> 前電馬達<br> 馬力：167ps/4,500rpm<br> 扭力：333Nm/0-1,500rpm<br> 後電馬達<br> 馬力：68ps/4,610-5,120rpm<br> 扭力：130Nm/0-610rpm<br> 傳動：E-CVT自動波<br> 車價：$549,900<br> 查詢：皇冠汽車（25119430）</p></body></html>