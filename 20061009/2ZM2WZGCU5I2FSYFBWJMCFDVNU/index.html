<html><header><meta charset="utf-8"><title>楊梵城再戰股壇</title></header><body><h1>楊梵城再戰股壇</h1><p>有「保險教父」之稱的楊梵城，自03年離開盈科保險後，可能再次踏足股壇。市值三億幾嘅民豐，噚日出通告話同楊梵城傾緊，收購由楊梵城家族揸住嘅一批公司，呢批公司主要搞一般保險同人壽保險業務。民豐仲話，雙方已經傾到最後階段。<br> 華華記得，舊年6月尾，因離開盈保而不准從事保險嘅限期屆滿後，楊梵城高調公布，佢成立嘅一家叫做Andregina嘅投資公司，入股由佢兩個女同埋朋友搞嘅保險專屬代理公司──先機理財顧問，楊梵城將會做大股東。<br> <br> </p><p>當時楊梵城解釋，保險專屬代理，係獨立嘅商業機構，最多受託兩家壽險公司及兩家一般保險公司成為產品代理人。佢當時好豪氣咁話，有信心帶領先機，成為全港以至亞洲區最大規模嘅同類代理。先機總投資三數千萬，明年底有錢賺。<br> 呢次民豐買嘅唔知係咪呢一間叫做先機嘅保險專屬代理公司呢，如果係嘅話，根據楊梵城嘅估計，先機要出年至賺錢，咁民豐唔通買一舊蝕緊錢嘅嘢？華華好想睇吓成事時民豐出嘅通告，搵吓答案。</p></body></html>