<html><header><meta charset="utf-8"><title>金手指：金同志擺到明唔聽北京話 - 孫柏文</title></header><body><h1>金手指：金同志擺到明唔聽北京話 - 孫柏文</h1><p>呢個周末，全球熱門話題一定係我哋鄰居北朝鮮人民共和國究竟會否引爆佢哋研製咗好耐嘅核彈。直至孫柏文落筆呢一刻，都好似未爆。引起全球猜測，原因係北朝鮮領導人金同志嘅代表，上個禮拜宣布話會試爆核彈，雖然冇話幾時會，不過話一定會。<br> 咁金同志係花旗國大選前夕「玩嘢」，一定會令到花旗國牛仔總統「嬲」到紮紮跳，因為會提醒花旗國民，共和黨未必有最好嘅政策去維護國家安全。關於北朝鮮問題，牛仔總統一唔開心，就會即刻打電話畀我哋祖國啲領導人，叫北京落壓力，希望金同志唔好再「玩嘢」。就算金同志好似牛仔總統一樣，唔睇報紙，佢都應該知道有呢個效果，因為傳聞祖國啱啱派去平壤嘅外交大使，係一個對花旗國外交手段、運作好清楚嘅專家。</p><p>冇白蘭地飲大件事</p><p>金同志明知會有祖國壓力，都要咁做，宣布話會核試，就擺到明代表北朝鮮已經唔聽北京話。金同志雖然好似一個典型「癲佬」，不過今次佢唔聽話，原因都非常之「理性」，如果大家仲記得，上排有間澳門銀行被冚檔，原因係幫北朝鮮做金融交易，銀行一被禁，金同志就少咗2400萬美元外幣。北朝鮮人民冇飯食事小，金同志冇得飲白蘭地就事大，冇咗啲外幣固然大件事，不過今次係一間中華人民共和國嘅銀行，搞到佢冇咗啲錢，我相信金同志嘅感受，有如被北京刮一巴、被出賣，所以佢先至會咁「嬲」。<br> 不過講真，金同志為咗2400萬美元，大約1.87億港元，去搞核試爆，就真係為太少錢。如果我哋特區班大富豪想競逐諾貝爾和平獎，不妨考慮幫手，出錢畀金同志去擺平呢單嘢。&#13;</p><p>A380分分鐘「玩完」</p><p>孫柏文上個禮拜又睇到新聞報道，話歐洲飛機製造商「空中巴士」公司Airbus，又一次押後佢哋最新、最大800座位A380嘅交貨日期，再次推遲十個月。雖然，「空中巴士」公司已經收到好多定單，不過我有預感，A380分分鐘會「玩完」，因為其實成個A380計劃，已經將「空中巴士」公司耗盡，如果要繼續，就一定要有歐洲政府出手補貼。𠵱家唯一一個政府肯補貼「空中巴士」公司，就係法國政府，不過佢哋就快會有大選，不能排除新總統會將計劃擱置。<br> 大家可能會話：「就算天塌下來，法國政府都一定會拯救「空中巴士」公司同埋A380，孫柏文今次又睇錯。」可能法國政府真係會救A380，不過A380呢個計劃，已經去到「深切治療」階段，雖然一個政府可以用好似無窮無盡嘅納稅人資源，去拯救任何公司或企業，不過，有時就算傾國傾城，都難得心頭好！&#13;</p></body></html>