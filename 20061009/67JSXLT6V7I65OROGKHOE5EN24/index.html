<html><header><meta charset="utf-8"><title>樓市Blog：抽到公屋樓王點解唔要?</title></header><body><h1>樓市Blog：抽到公屋樓王點解唔要?</h1><p>等咗咁多年，出年居屋終於重售，而沉寂多年嘅居屋話題，喺網上各大討論區亦陸續蒲頭，至於相關嘅話題都唔少，就好似uwants討論區內，網友smartedward話，佢同家姐一齊抽公屋，結果抽到樓齡39年嘅香港仔華富邨華明樓無敵大海景單位，問網友們要唔要好？網友tat1024、scheherezade、hkd626、BabyKitty等都贊成，理由都係環繞海景、平租，甚致係話華富邨出名多富戶之類，而當中最邪道兼犯例嘅諗法，如lethe所言：「租畀人啦，等綠表住居屋啦，華富好舊㗎啦。」<br> </p><p>先攞單位　出年可抽居屋</p><p>不過，更實際嘅理由，正如bearbear_2006話齋：「緊係要啦，之後可以買居屋。」而smartedward亦直截了當咁回應：「梗係啦，如果唔係點買居屋！」<br> 跟住smartedward就講出自己嘅境況：「我本身住太子，紅磡返學……我和我姐姐一齊申請，但佢唔想住，因為太舊，所以得我住……我去過睇啦，打開佢個窗偷睇過，200幾300呎，180度海景，都好光猛……」講吓講吓，smartedward都係決定唔要個單位，「主要原因係華明樓個位陰氣太重……其次係太舊，落雨又水浸，附近已知的還死過人……」<br> 華富邨第一期喺1967年入伙，係最舊式嘅長形設計，單位面積290至390幾呎，而華明樓貼住海邊起，全海景無遮無擋。至於上文所提有關買居屋一事，根據房委會規定，合資格買居屋嘅其中一種人，就係公屋居民或者輪候緊公屋嘅人。好似smartedward呢類情況，對與錯好難落定論，或者好多人都會好似redguard咁樣諗：「又係你呢啲大學生，走去霸佔公共資源，因住俾天收呀！」</p></body></html>