<html><header><meta charset="utf-8"><title>中環在線：前助理警務署長搞賭 - 李華華</title></header><body><h1>中環在線：前助理警務署長搞賭 - 李華華</h1><p>喺柬埔寨首都金邊獨家做賭場嘅金界控股，拖咗幾年終於上市，實在還得神落。事關佢哋03年諗住喺新加坡上市，但俾當局話，「公司欠缺防止洗黑錢監控嘅架構」，乜都冇得傾。金界舊年決定轉戰香江，但該公司撰寫嘅「反黑錢」報告，今年8月又俾港交所質疑唔夠獨立，招股臨門一腳無奈煞車，認真頭痛。</p><p>何信曾破最大宗販毒案</p><p>金界現時終於如願以償，主要係跟番國際標準，搞好內部監控架構，亦成立咗個專責委員會「反黑錢」，揸弗人係一年半前入局嘅執行董事DavidHodson，呢個英國人中文譯名為何信。回歸前不少人會認識，因為佢當時做緊助理警務署長。<br> 何信1962年喺祖家讀完機電工程，加入香港皇家警察，97年回歸退休時，官至助理警務署長（刑事偵緝）。佢曾經接受本地報章訪問時話，自己服務警隊37年，67年暴動嘅大時代，當然經歷過，最難忘係90年做毒品調查科「一哥」時，破獲本港開埠以嚟最「杰」嘅販毒案。<br> 佢同傳媒講，當時帶住成班手足，24小時昅實一班「拆白黨」，結果喺青山咖啡灣，起獲價值一億四千幾萬嘅大麻、一支紅星曲尺手槍，五名毒販亦全部落網。至於偵破洗黑錢案，何信亦喺95年建議港府首次引用《追討毒販得益條例》，兩名毒販嘅親屬「連坐」重判12年，庫房亦充公咗「嗱渣錢」8000萬。<br> 唔講唔知，何太原來喺柬埔寨長大的華裔女子，華華睇番何信幫金界「反黑錢」嘅酬金，每個月只得三萬幾蚊港紙，當差份長糧，分分鐘多過佢，今次咁「抵得諗」身負重任，唔知係咪因為老婆仔嘅故鄉喺柬埔寨呢？</p></body></html>