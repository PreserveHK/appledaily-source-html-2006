<html><header><meta charset="utf-8"><title>股場放大鏡：太B似有春江鴨</title></header><body><h1>股場放大鏡：太B似有春江鴨</h1><p>天鷹電腦（1129）係過去一個月「神奇股」之一，由上月中0.09元起步位計，升至停牌前0.3元，兩個零禮拜升咗2倍幾，上周五謎底解開，原來係宣布涉足搞水務，復牌急升逾3成至0.4元後回吐，收市倒跌5%，收0.285元。<br> 隻股做開電腦機殼及相關中低檔電腦產品，02年上市後業績持續不振，過去4年都蝕錢兼營業額持續倒退，股價當然一年低過一年，轉型可以講係唯一出路。<br> 天鷹今次收購宜春水務之合營公司間接權益約兩成，作價3600萬元，由於呢間公司去年6月先至註冊成立，無往績PE作參考。天鷹市值達2.8億元，假設本業唔再蝕錢，參考同業粵投（270）的13倍PE，間合營公司每年至少要淨賺過億元，睇落難度相當高。<br> 太古A（019）近期屢獲大股東JohnSwire&amp;SonsLimited入市增持，上周披露於9月底兩度增持合共422萬股。<br> 根據花旗估計，施懷雅家族只要再買多3340萬股太A，就會觸發35%全購點，過去兩個交易日太古B（087）成交大增，似乎市場已經有人聞風先動炒重組。以每5股B股等於1股A股計，今年6月初A、B股差價係5元，上周五差價9.35元，博重組當然揀太B。<br> 歐陽風</p></body></html>