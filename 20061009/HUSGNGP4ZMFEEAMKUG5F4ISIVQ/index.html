<html><header><meta charset="utf-8"><title>玖龍市值貼住裕元</title></header><body><h1>玖龍市值貼住裕元</h1><p>油價回落，有唔少「油價受害者」股份都回升，特別係工業股。不過，大家又有冇留意，啱啱公布完靚靚業績嘅玖龍紙業（2689）呢？<br> 呢隻全中國最大箱板原紙產品生產商，市值上個禮拜五升到375.16億元，同市值387.12億元嘅藍籌裕元工業（551），只差個馬鼻喳！<br> 不過，已經高過另兩隻藍籌──中遠洋（1199）同電盈（008）。<br> 玖紙今年2月上市，招股價3.4元，上個禮拜五股價升到9.04元，即係話，用咗唔使9個月，就升咗1.65倍！講開佢招股，據講當時由於招股反應理想，玖紙保薦人法國巴黎百富勤曾經建議提高招股上限，但玖紙覺得，講咗就唔應該改，所以最後都冇改到。<br> 玖紙市值係咁升，仲同裕元叮噹馬頭，自然惹起有可能躋身恒指成份股嘅憧憬啦！<br> 不過，有分析員同華華講，多隻超巨型內地企業排隊來港上市，照𠵱家嘅勢嚟睇，玖紙要成為藍籌有一定難度。唔知玖紙董事長兼大股東張茵女士又點睇呢？</p></body></html>