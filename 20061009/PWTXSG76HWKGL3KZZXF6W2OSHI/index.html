<html><header><meta charset="utf-8"><title>一網股事：兗煤入市咪心急</title></header><body><h1>一網股事：兗煤入市咪心急</h1><p>隨着商品價格滑落，兗州煤業（1171）由今年4月高位的7.4元急跌，6月最低見4.625元，唔見37%。呢幾個月跌勢喘定，上星期五仲逆市升穿下降軌，收報5.42元，升10仙，係唔係轉勢先兆？<br> 喺「Yahoo討論區」內，網友gasjason1974大力推介兗煤：「兗州煤業是2006第四季我最愛的實力資源股……股價低位反彈有支持，短期目標價推高至$5.9。」<br> 東方求敗就唔認同：「一於換馬到中海油化學（3983）仲快番本！市盈率低又係新股，有鑊氣！玖龍紙業（2689）翻版。」<br> kit3182亦認為兗煤現價未算抵買：「回落至$4.5-$5就先入貨啦。長期下跌，完全冇反應。」<br> victoryu19則預期，隻股星期一會有回吐。<br> 兗煤主要從事地下煤炭開採、洗選加工、銷售及煤炭鐵路運輸業務。上月中，內地公布取消煤炭業出口稅務優惠，加上先前有摩通同瑞信等基金大手沽售，令兗煤股價一度碌到落5.04元。花旗美邦上月底發表報告，維持該股「沽售」評級，目標價由4.45元調高至4.98元，好彩冇令股價進一步再跌。</p><p>5.3元上車　上望6蚊</p><p>走勢上，兗煤喺5蚊搵到支持，RSI亦升破降軌，技術轉好，但美中不足之處係上星期五破位時成交未見配合，收市價亦逼近50日線阻力，加上小時圖出現射擊之星的見頂信號，應該要回一回至有力再向上，短炒可候5.30附近上車，上望6蚊，跌穿5蚊要止蝕。<br> 余文</p></body></html>