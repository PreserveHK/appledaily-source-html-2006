<html><header><meta charset="utf-8"><title>窩輪搏擊：大市交投旺炒3682</title></header><body><h1>窩輪搏擊：大市交投旺炒3682</h1><p>上個禮拜五美股冇大變，港股今日缺乏方向，好可能俾今早日股帶住嚟走。<br> 㗎仔個市會點？同港股一樣，升到重要水平，等破關，日經指數如升破16800（𠵱家企喺16436），將會向19000點推進。新首相安倍上台兩個禮拜就有機會同中韓修補關係，日股借勢炒上，唔係得個炒字，尤其係如果中日關係解凍，當中嘅商機值幾多點日經指數，睇怕唔會係個細數字。<br> 港股方面，國企股會吸引炒家，工行將招股，國內銀行股點都要睇實，重點股份就要繼續留意國壽（2628）。<br> 港交所C輪3682：自從第2輪收窄買賣差價之後，港交所嘅氣勢耷咗好多，不過呢排好淡大戶鬥得勁，港股成交大番，又再引起股民留意，當然，大戶鬥法之後啲成交仲企唔企到喺300億元樓上就令人懷疑，因此，為咗前途着想，又要擺脫日日畀股民鬧，港交所應該考慮擴闊番啲差價，側聞會喺下個月開會檢討，港交所股價應該會借勢炒番上去。</p><p>港交所C輪3682上日報收54仙，槓桿率10.7倍（有效5.8倍），有排先到期，溢價10.8%唔算貴，引伸（波幅30.1%），對沖值0.54，正股再升少少就變價內，3682到時仲吸引。港交所升破59.80元，可推向65元，見到呢個價，隻3682應該唔會低過95仙，即係話有近8成嘅升幅，可以買番啲，正股跌穿56.50元止蝕。<br> 俊　樺<br> </p></body></html>