<html><header><meta charset="utf-8"><title>MK街頭男女　Buy佢聲大反應快<br>Nokia番梘王重生</title></header><body><h1>MK街頭男女　Buy佢聲大反應快<br>Nokia番梘王重生</h1><p>記得大半年前推出N6111嗰陣，個個被佢圓潤光滑嘅番梘外表所迷惑！尤其追加粉紅色版本之後，姣到連男人都想據為己有！不過唔少人用過後覺得N6111滿載鑊氣，例如易Hang機、鈴聲細聲、甚至滑蓋推得唔順等都有人講。諾記埋頭開發改良版後繼機，呢部N5300日前先喺杭州發布會曝光，水貨已率先抵港，佢恃住圓渾推蓋特性，延續番梘王美譽，小記更拎住佢訪問多名MK（旺角）子民睇法，幾乎個個有讚冇彈，睇嚟N5300終於能夠為N6111平反！<br><br>記者：陳國輝　攝影：譚盈傑<br>ImageGirl：豆豆</p><p>Apple　85分(左)</p><p>喇叭大聲咗好多，而且音色仲幾清楚，最正係按鍵夠大粒，冇N6111咁難㩒。</p><p>Queenie　70分(右)</p><p>我一向都好鍾意Nokia機介面夠User-friendly，呢次仲專為音樂功能而改變，又方便咗！</p><p>Cherrie　65分</p><p>「音質絕對好過N6111好多，但係Keypad上面啲掣㩒得多好容易甩色，冇咁靚。」</p><p>郭小姐　60分</p><p>「播歌夠大聲，不過啲音樂掣好容易碰到，至於影相反應都幾慢，要企定定影先得！」</p><p>Ella　80分(左)</p><p>「播歌嗰陣Feel到部機好震，唔知易唔易壞，不過介面就相當簡便，好易用！」</p><p>Sue　75分(右)</p><p>「我覺得整體功能都撈得快過N6111，只可惜相機快門有時差問題，永遠都係慢少少。」</p><p>Alan　75分</p><p>「以前都曾經玩過N6111，今次試番呢部N5300，覺得介面反應快咗好多，玩得好順。」</p><p>Ice　80分</p><p>「我覺得N6111外形Cutie啲，但係呢個芒比較大，最啱打機玩，至於鈴聲就非常之勁！」</p><p>李先生　50分</p><p>「可能太嘈，播歌我聽得唔係咁清楚，較可惜係得130萬像素。」</p><p>先達Sales解釋，今次呢批水貨全部來自馬來西亞，顯示方面僅支援中文簡體及英文，據講應該仲有藍、黑兩隻顏色，不過來貨勁少，成個場暫時只得紅色一款，睇落都唔算好搶眼！但係售價就比想像中便宜得多，官方原定為250歐元（約港幣$2,500），但唔夠一個星期，水貨已經從開賣價$2,480極速插水至$1,980，足足跌$500咁多，若然齋用嚟聽歌嘅話，應該算幾抵玩！</p><p>兩吋芒險勝N6111</p><p>唔少玩家仍然好鍾意番梘王呢款造型，不過有部份女性始終嫌N6111太過的骰，有時仲細到連數字Keypad都㩒錯，為咗靚而放棄方便性，似乎唔係咁值得！可能N5300真係為平反而嚟，今次機身雖然稍為長高咗1/6，而且重量亦增加咗20g，但睇落仍算的骰，連帶好處係按鍵大粒易㩒咗，彩芒闊度更由以前嘅1.8吋提升到2吋，好多旺角子民試玩過之後都大呼過癮！不過呢次要彈嘅係用錯物料，有幾位受訪者拎起部機仲未試玩之前，第一時間就話好膠，感覺似玩具多過手機，另外仲有人彈機身用紅配白、銀雙色唔多襯，最後小記唯有講句：「你哋仲未見過藍、黑兩款色，可能襯好多呢？」</p><p>行人專區內鬥嘈</p><p>若果想試吓個喇叭夠唔夠大聲，走入旺角行人專用區測試可能最有說服力！小記遇着當日又係紅色假期，兼且有唔少街頭「賣藝」，路過已經覺得勁嘈。不過開着N5300播歌嗰陣，仍然好清楚聽到部機唱緊乜，甚至打開裏面隻「猜歌名」遊戲俾受訪者試玩，佢哋依然成功估中晒，咁就證明咗呢個手機喇叭夠響又夠利啦！但話時話，雖然呢部機大賣音樂專用鍵Design，但係好多玩家反而覺得佢好睇唔好用，尤其當平時放部機入褲袋或者手袋仔嗰陣，如果唔覺意撞一撞，就好容易㩒錯個Play歌掣，萬一大半日不停播歌，啲電玩晒都唔知，咁咪仲灰！</p><p>PROFILE</p><p>制式：GSM三頻<br> 體積：92×48×20.7mm<br> 重量：106g<br> 屏幕：26萬色TFT彩芒<br> 通話時間：180分鐘<br> 備用時間：250小時<br> 主要功能：機側音樂專用鍵、130萬像素相機、立體聲喇叭、MP3播放器、立體聲藍芽、支援2GBMicroSD卡<br> 售賣點：T-OneMobile（26289090）</p></body></html>