<html><header><meta charset="utf-8"><title>窩輪搏擊：華能調整完結吼9541</title></header><body><h1>窩輪搏擊：華能調整完結吼9541</h1><p>上個禮拜個市升得好哋哋，昨日聽到話北韓完成核試，恒指就碌咗200幾點落嚟，唔知同前日轉咗節氣有冇關係，賭仔性賴，梗有好多方法去解釋個市點解跌。恒指逼近18000關，兩粒「十字星」之後整支大陰燭，點會唔嚇親班股民呢。個市跟住點？就要睇吓美股同日股點變身嘞。<br> 北韓核試，美國佬應該係嬲而唔係驚，南韓則係驚而唔係嬲，至於㗎仔則嘅嬲又驚，如果呢啲心理分析正確，咁樣美股應該不受影響，日股可能受壓，但係會有一啲資金托市，至於南韓則會反覆受壓，咁樣發展，港股應該唔使驚，恒指已經跌至重要支持位，訂番個止蝕位睇位收集，應該幾值博。</p><p>華能C輪9541：華能（902）9月中開始嘅走勢好樣好多，拋離咗條10日線後，好快就升咗上6元，不過累積升幅大，吸引咗啲高位獲利貨，過去兩個交易日出現調整，但係成交就連縮3日，昨日下試10日線後升番上去開市價埋單，係典型技術調整完結嘅模式，睇嚟反彈隨時開始。華能升上去，會先試5.90至6元，破關就睇6.40元。<br> 隻華能C輪9541昨日收41仙，槓桿率14倍（有效10倍），仲有95日先到期，溢價2.8%，抵玩，引伸波幅20.4%，對沖值0.719，輕微價內，正股炒上6元，9541會升上去60仙邊，正股炒上6.40元，隻輪睇90仙樓上，44仙樓下買番啲，正股跌穿5.60元止蝕，如果正股上試5.90至6元遭遇強大沽壓，咁就計咗數先，等回試支持位或上破6元再設止蝕位買番。<br> 俊樺</p></body></html>