<html><header><meta charset="utf-8"><title>影音試團：抵玩DV加入闊屏攝錄　自拍笑版《無間道》</title></header><body><h1>影音試團：抵玩DV加入闊屏攝錄　自拍笑版《無間道》</h1><p>呢排戲院上緊嗰套《無間道風雲》好多人講，好多戲迷懷念幾年前原裝正版，所以對鬼佬版一樣有期待！見到馬田史高西斯執導咁過癮，不如你又試吓SPEED新出嗰部DX7，自拍番部搞笑版《無間道》過吓戲癮，價錢抵玩得嚟仲有埋16:9拍攝，拍出嚟影片零舍有電影感！<br>編導：許福合<br>攝影：譚盈傑<br>演出：何笑@Aunties</p><p>聽歌睇片又影又拍</p><p>SPEED一向都係腦場名牌，着重實際嘅用家好多時都會諗起佢，貪佢價廉物美。睇過笑探員今日用到部DX7咁盡，證明部機大件夾抵食。DX7集7大功能於一身，除最常用嘅影相拍片外，仲可以學笑探員咁用MotionDetect嚟拍嘢，如長時間捕捉動物走過一類嘅生態片，都幾得意㗎。DX7亦具PMP特色，可播放MPEG-4影片，抄入自製電影檔喺2.7"闊芒上欣賞都唔錯；鍾意聽音樂，DX7亦內置音樂播放器，可以聽MP3同錄音，更可放入文字檔，得閒睇吓E-Book式小說，都算多才多藝。</p><p>闊屏DV6大撒手鐧</p><p>今日主角何健明，人稱笑探員（皆因唔識笑），屬警方卧底神探。情報科指出琛哥喺「無間大廈」有交易，黃Sir急Call笑探員查個明白，仲畀咗部闊屏武器DX7過佢查案㖭！</p><p>自動偵察</p><p>估唔到呢件闊屏武器都好用，一到交易地點，笑探員即刻隱藏部DX7，只要鏡頭前有咩風吹草動，「動作偵測」即時自動將畫面拍低，而且仲可偷偷用遙控變焦，琛哥有乜依郁盡收鏡內！</p><p>即場錄音</p><p>去到交易中途，琛哥頭馬儍強居然爆咗句：「啲粉係我嘅！」咁重要嘅資料，梗要即時錄低佢。好彩DX7機身輕巧，放喺西裝袋都唔易被人發覺，要錄音時只要輕輕喺機頂㩒幾㩒，就唔怕被人知啦！</p><p>連拍5張</p><p>為咗搜集證據，好多時都要將可疑人物拍低，最常用到8倍數碼變焦，遠遠Zoom埋去影，配合連拍功能，可以一次過快拍5張，一手交錢一手交貨情形，全部影得清清楚楚，今勻唔怕Miss咗而俾黃Sir鬧。</p><p>暗位照影</p><p>犯罪集團唔係下下上天台傾密偈，今日我就跟蹤琛哥到戲院同人密斟，佢哋仲鬼鼠到喺後樓梯咬耳仔。DX7提供夜攝功能，喺黑麻麻環境就啱晒，再開埋佢個防手震功能，即使邊行邊影都可拍出較清晰嘅相片。</p><p>千萬像素</p><p>影到相交差，抄入電腦放大嚟睇，有時會發掘到琛哥更多隱密資料！DX7拍出嚟嘅相片，最高可以1,100萬像素輸出，加埋16:9拍攝比例，左右兩邊可以拍到更多嘢，唔怕眼大睇過龍。</p><p>當PMP翻睇</p><p>努力一輪，係時候整理一下搜集到嘅資料。DX7屏幕配合16:9設計，可以反轉嚟睇，拍埋錄埋咁多相片影片，當係PMP咁坐定定慢慢睇都得，如發現任何重要線索，就咁拎去畀黃Sir，連花時間寫報告都慳番，啱我！</p><p>16:9背景見多啲</p><p>唔單只電視鍾意用16:9，連相機同DV，都開始提供16:9比例相片同影片拍攝，更由高貴DV引伸到入門級機種。16:9比例令相片變得更有氣勢，如兩旁背景會見多啲，睇起上嚟更具電影感。當然你亦可利用剪片軟件「裁頂裁底」達致16:9畫面，不過過程包保煩到你想放棄，都係機身拍攝時已係16:9方便多啦！</p><p>畫質實試<br>相片：</p><p>由於DX7使用CMOS而非CCD，相質始終難以跟DC比，如手機拍片般較多雜訊，不過相片質素尚可接受。</p><p>防震：</p><p>去到光線不足地方，想穩穩定定影相就要靠防震功能；DX7去到陰暗位置都唔使驚，加埋內置有閃燈，夜景夾人樣照拍可也。</p><p>PROFILE</p><p>感光元件：536萬像素CMOS（插值至1,100萬像素）<br> 鏡頭：8倍數碼變焦<br> 屏幕：2.5"扭擰芒<br> 影片：16:9比例（720×400、30fps）<br> 功能：MP3、錄音、防震、內置閃燈，5張連環快拍<br> 記憶卡：SD<br> 電源：專用鋰電池<br> 體積：108×69×39mm<br> 重量：154g<br> 查詢：領先（25721822）</p><p>小知識：乜嘢係插值？</p><p>DX7用咗插值技術，令到相片可以提高至過千萬像素輸出，其實乜係插值技術呢？像素插值功能是通過電腦的插值法運算後作相片增補技術，於數碼影像中每兩個相連像素之間，添加一個新嘅像素，簡單嚟講就係將相片「抆大」。利用相似功能，即使較低解像度嘅CCD或CMOS，亦可輸出比原定更高解像度嘅相片。</p></body></html>