<html><header><meta charset="utf-8"><title>5強欣逢弱旅齊發炮　昅實「其他」波膽 - 牽牛</title></header><body><h1>5強欣逢弱旅齊發炮　昅實「其他」波膽 - 牽牛</h1><p>打叠兩輪歐洲國家盃外圍賽完成周三秩序，要到11月中才再展開戰幔；不少球迷喜歡追捧強弱之戰，無論強隊讓到幾多球，都照捧可也，上周六捷克同克羅地亞已經各數對手7蛋，開「主勝」兼「主其他」，為這班捧熱球迷帶來進賬；周三再有5場類似戲碼，到底強隊又會唔會毫無保留咁大炒1場呢？文：牽牛</p><p>星期三21<br>法國VS法羅群島</p><p>法國上仗作客飲恨蘇格蘭，在B組被蘇格蘭拋離外，連意大利同立陶宛也亦步亦趨，今仗面對魚腩法羅群島，應該唔會再失手。法國陣容沒有大問題，門將哥柏因傷退隊，但以法羅群島攻力，就算法國空門都唔驚！前鋒沙夏上次因為輕傷列後備，到下半場末段都要換出搏殺，今次有足夠休息，應該可以頂替上仗好似「隱形」的查斯古特擔任正選。法羅群島實力不提也罷，法國會否大炒，全憑主隊戰意。不過，以法國班老將如馬基列尼等有傷在身，亨利、馬隆達等，就算當打，都要顧住周末聯賽，下周中又要打歐冠盃，贏得2、3球隨時就開始留力踢。足智彩上周六開捷克[-5]「瀨野」，今次都夠膽再開法國[-4]，擺明唔信法國大炒，上年世界盃外圍賽法國都只贏3蛋，今次開出「主其他」機會真係一般。<br> 「主其他」波膽：2.5倍　開出指數：★★★</p><p>星期三12<br>列支敦士登VS丹麥</p><p>丹麥上仗意外地被北愛爾蘭迫和，今次不容再失，雖然門將蘇連遜、前鋒賓特拿因傷退隊，以一班中前場球員好似湯馬臣、佐真遜等全部當打好力，有足夠體力連搏兩場。列支敦士登無錯戰績有所改善，上周末友賽都僅負於奧地利，說穿了奧地利只屬歐洲三流球隊；而且列軍末段連失兩球輸波，體力有問題，4日後再出戰，呢班業餘兵隨時「散班」，丹麥球員一向有體力有鬥志，入波停不了，開「客其他」機會唔細。<br> 「客其他」波膽：7.5倍　開出指數：★★★★&#13;</p><p>星期三13<br>盧森堡VS保加利亞</p><p>周三全日最睇好可以開「其他」，就是盧森堡對保加利亞；唔好以為盧森堡連續兩仗僅負於荷蘭、迫和拉脫維亞，就可脫離魚腩行列，實情是荷蘭本身有攻擊問題；盧森堡上仗已經作客輸兩蛋俾攻力一般的斯洛文尼斯，休息唔夠4日又要比賽，影響頗大。保加利亞一向擅打順風波，中前場好似馬田柏度夫、貝碧托夫等，個個都識入波，而且保加利亞在歐洲名聲只是一般，需要「攞威」，5倍「客其他」算有分頭，捧得過。<br> 「客其他」波膽：5倍　開出指數：★★★★</p><p>星期三14<br>塞爾維亞VS阿美尼亞</p><p>塞爾維亞由西班牙教練基文廸接手，果然有起色，3戰得7分居榜首；不過基文廸擅用穩守突擊戰術，3場波入球率都只是1球，反而入完波就望守到尾，前鋒施積級數，在歐洲都只屬2、3線，中場除咗史坦高域外，高洛文、N高華斯域等都唔係攻得之人，整體攻力稍弱。阿美尼亞主場兩戰都只失1球，唔魚腩得晒，加上同塞爾維亞都屬東歐背景，塞軍冇需要炒咁盡，6倍「主其他」雖然吸引，但開出機會不大。<br> 「主其他」波膽：6倍　開出指數：★★&#13;</p><p>星期三15<br>荷蘭VS阿爾巴尼亞</p><p>荷蘭是令人又愛又恨的球隊，進攻無疑悅目，不過有點華而不實，而且隊員間經常傳來內訌消息；荷蘭今仗主場對阿爾巴尼亞，已有中鋒古積特因傷退隊，兩位年輕翼鋒尹佩斯和洛賓，亦有貌合神離之感；以荷蘭上仗作客僅迫和保加利亞，今次回師主場理論上唔會再失分，不過對白俄羅斯都只贏3球。相反，阿爾巴尼亞作客唔算太差，迫和過白俄羅斯、烏克蘭，都叫識大勝過聖馬力諾；「主其他」只得4.5倍，不宜追捧。<br> 「主其他」波膽：4.5倍　開出指數：★★★<br> 註：最多5★</p><p>總結：球迷喜歡捧強隊，因為強隊一開波已經壓住對手強攻，睇波心情亦會好過點；不過強隊能不能如願大勝，尚有很多考慮因素，以賽制論，歐國盃外圍賽同分先計對賽，而非得失球，已減低強隊大炒動力；加上未來賽程頻密，球星兼顧球會與國家隊賽事，亦有留力必要。反而保加利亞、丹麥只屬歐洲2線強隊，為增加國家聲譽，才有動力在這些場合大炒對手，周三形勢上亦宜捧保國和丹麥兩軍開「其他」波膽。
</p></body></html>