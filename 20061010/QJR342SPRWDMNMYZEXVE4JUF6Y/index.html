<html><header><meta charset="utf-8"><title>股路縱橫：大型收集完成富豪發力上衝</title></header><body><h1>股路縱橫：大型收集完成富豪發力上衝</h1><p>大市創完今年新高後，調整係好正常，雖然恒指大跌200多點，但上升股（唔計認股證）仍超過200隻，藍籌回氣，二三線股會接力而上，繼續個別發展。<br> 二三線股良莠不齊，揸到好股，好多時都要有耐性，先可以搵到大錢。今年3月底，推介中國糧油（506），理由就係佢會進行重組，結果等咗半年，中糧始落實分拆同注資計劃，股價最高升到6.35元，比半年前推介時的4.25元，升近50%。<br> 中糧會以介紹形式分拆農產品加工業上市，但會以派發股息形式進行，另外又會以53.3億元，向控股公司收購食品及飲料業務，部份代價以新股作價5.25元支付。中糧發力，但今次重組只係第一步，好戲還會陸續有來。3月時已收到料，話中資線好睇好中糧，心目中嘅目標價係10元過外，有貨在手者，可上移止賺位，繼續持有。<br> 浩倫農科（1073）反覆整固幾日，終於發力，最高0.65元，回收0.64元，大升10.3%，成交亦大增到近1900萬股，以突破旗形的量度升幅計，短線最小見0.72元。<br> 浩倫係冷門股，呢輪成交轉熱，必然有因，06年度（6月年結）業績公布前有咁嘅表現，盤數應該會好靚，每股盈利保守估計有9.2仙，PE唔夠7倍，公司「細細粒」，市值2.5億元，若有基金睇中，不難會成為明日之星。<br> 今年3月開始，浩倫走勢形成大圓底，0.70元水平整固完成後再上，中線上升目標直指1元。</p><p>分拆REITs快落實</p><p>噚日收到料，話富豪酒店（078）分拆REITs已到埋尾階段，最遲下個月就會進行。富豪分拆，起碼可以籌集幾十億元，優厚資產得以反映實值，以現時每股備考NAV1.49元計，折讓升上30%，股價都已值1.04元。<br> 富豪已完成大圓底收集形態，噚日以1.64億股的大成交破位而上，照度上去，短線可見0.85元。<br> 郭兆誠</p></body></html>