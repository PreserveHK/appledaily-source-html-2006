<html><header><meta charset="utf-8"><title>車人合一：要打靚8字　先學原地轉</title></header><body><h1>車人合一：要打靚8字　先學原地轉</h1><p>喺啱啱過去嘅周末，珠海賽車場傳來陣陣輪胎嘶叫聲及觀眾喝采聲，點解會咁？原來係由TypeRClub舉辦嘅TrackDay，邀請到日本飄移車神織戶學，親身到來為大家表演飄移。如此難得，我哋當然絕不放過跟他作簡短訪問嘅機會，他還說：「要打靚8字，先要學識原地轉！」<br>記者、攝影：丹尼斯</p><p>曾出戰東望洋　勇奪亞軍</p><p>現年38歲嘅織戶學，無論喺飄移定還是喺賽道上作賽，都可以話係好有天份；打從1990年，首次參加賽車比賽嘅一刻開始，就已經跟三甲位置結下不解之緣，同時又成為咗全日本D1飄移大賽嘅評審員，可見佢嘅表現係幾咁出色；不過，喺佢多年參賽生涯入面，最令我記憶猶新嘅，相信會係2001年曾經出戰澳門東望洋大賽，當年憑着一部ToyotaAltezza戰車，不但力壓份屬同鄉嘅谷口信輝，而且仲勇奪亞軍寶座，至今相隔五年，問他當時嘅感受如何，他還謙虛地說：「只是好運罷了！」<br> 而喺今次TrackDay活動中，織戶學除咗夥同本港著名飄移車手James和Wing，為觀眾表演超卓嘅飄移技術外，也曾試揸一部參加TrackDay嘅大改NissanSkylineGT-R，並創下1分43秒6嘅最快圈速紀錄！</p><p>大讚香港車手　進步神速</p><p>當織戶學被問及如果要好似佢咁可以圍住兩部車打8字，他答道：「先要學懂原地轉，懂得利用油門去控制車速同埋角度，跟住再循序漸進學習利用手掣及離合器等等去控制部車，同時還要學識視線轉移，視線要望遠啲，例如入彎前要望彎心嗰點，到彎心嗰陣又要望住出彎嗰點，學識之後包你玩得事半功倍。」佢更補充話要練成出色的飄移技術，絕對不能操之過急，同時最好跟一班志同道合嘅人交流吓心得，從而改善自己嘅技術。<br> 至於香港車手嘅表現，佢又覺得點呢？「唔……我好欣賞James同Wing，佢哋兩個喺香港呢個咁細せ又缺乏練習場地嘅地方，都可以有咁出色嘅飄移技術，實在值得嘉許，而且佢哋兩個經常好落力咁練習，同埋好肯接受人哋嘅意見，比以前明顯進步咗好多！」咦，呢番說話如果俾James同Wing聽到，一定好開心！</p><p>港澳飄移車手　點睇織戶學</p><p>織戶學呢位來自日本嘅飄移車神，憑住出眾嘅飄移技術，廣受港澳兩地嘅Fans歡迎，不如睇吓兩地嘅著名飄移車手，又點睇呢位飄移車神吖！</p><p>香港車手James：佢好樂意教導後輩</p><p>「佢嘅飄移技術好超班，而且又好樂意教導後輩，例如坐喺我車上時會指出我喺飄移時所犯嘅錯誤，並從旁指導及示範，連我哋戰車嘅Setting啱唔啱都講埋，因而令我嘅技術得以改進。」</p><p>香港車手Wing：教識我唔少技術</p><p>「我玩飄移已經有6、7年，也曾用過S13及SkylineGT-T等車款做戰車，初時玩得唔係太好，但四年前跟織戶學去學習飄移後，明顯玩得好好多，因為佢會教你不同嘅招數（例如視線轉移），等你可以玩得更好。」</p><p>澳門車手峰：值得後輩學習</p><p>「早前我喺上海舉行嘅飄移大賽中入到八強，實在好開心，而今次織戶學嚟到珠海參加TrackDay，更可以畀機會大家交流飄移心得，並喺我練習期間坐在旁邊作出指導，而佢嗰種樂於教人嘅精神，亦好值得學習。」</p><p>經典超級跑車　TrackDay大晒冷<br>FerrariF50車主Tom：好Enjoy今次活動</p><p>部份參加今次TrackDay活動嘅車款，係屬於經典跑車款式，其中Tom所揸嘅限量版FerrariF50，就係其中之一：「我今次揸F50嚟珠海參加TrackDay嘅主要原因，除咗係近自己Office之外，最緊要係可以試試部車發揮最大功效時嘅感覺，無論係喺國內嘅公路以合法車速行駛，又或者喺賽道上飛馳，感覺都係一流！</p><p>Ferrari360CS車主Peter：可盡情發揮</p><p>來自澳洲、並已經喺香港生活多年嘅Peter，所揸嘅係Ferrari360CS（ChallengeStradale）：「以前喺澳洲生活嗰陣，我曾經參加過唔同類型嘅賽事，但嚟咗香港後就幾乎無再參加賽車活動；所以能夠參加今次TrackDay，不但可以俾我重拾當年喺賽道上比賽嘅感覺，仲可以盡情發揮部車嘅威力！」</p><p>FordGT車主Ken：揸住佢有高收視</p><p>今次TrackDay最矚目嘅車款，肯定係Ken所揸嘅呢部FordGT：「揸住呢部咁經典嘅跑車，無論喺公路定還是喺賽道上，都可以有高收視，因為部車嘅外形好有男性嘅剛強味道外，而且佢仲係全球限量生產嘅型號嚟㖭；另外，我覺得今次活動舉行得唔錯，好讓我哋一班車主，可以揸住自己部愛驅喺賽道上飛馳，正！」</p><p>現場花絮</p></body></html>