<html><header><meta charset="utf-8"><title>六叔棟篤笑　杏兒嘉穎大躍進<br>無綫台慶亮燈晒冷</title></header><body><h1>六叔棟篤笑　杏兒嘉穎大躍進<br>無綫台慶亮燈晒冷</h1><p>無綫39周年台慶亮燈儀式昨日隆重舉行，剛滿99歲的六叔邵逸夫由應屆港姐冠軍陳茵媺攙扶到場，每年例獲出爐港姐傍實的六叔卻極度搞笑，竟問陳茵媺：「舊年係咪你呀？」其後逾百藝員排位影大合照，花旦佘詩曼、胡杏兒和靠「蒙麵戀」光速上位的蒙嘉慧盡霸靚位，男藝員則有鄭嘉穎和林峯大躍進；同時無綫公布台慶頒獎典禮候選名單，台慶劇《肥田囍事》還未播映已自動上榜，獨佔14項提名。</p><p>無綫一年一度大晒冷的台慶又開鑼，為迎接下月19日的39周年台慶大日子，無綫昨日安排逾百藝員到將軍澳電視廣播城出席亮燈儀式及記者會，場面十分墟冚。日前剛滿99歲的六叔邵逸夫爵士由應屆港姐冠軍陳茵媺攙扶進場，不過六叔進行亮燈儀式前卻上演棟篤笑，難得開腔的他一開金口，竟然問陳茵媺：「舊年係咪你呀？」她聞言只好以笑遮醜回答：「我唔係舊年，我淨係今年。」查實去年是由葉翠翠帶他進場。</p><p>受惠緋聞<br>蒙嘉慧排第一行</p><p>每年台慶亮燈的藝員排位榜，等同代表藝員在無綫的地位，今年當然不例外。六叔主持亮燈後，親率小生、花旦百人大軍，擺出直豎拇指的動作影大合照，夾在六叔左右為鄭裕玲和汪明荃（阿姐），而在後者身邊的為資深女藝員，依次序排列為屹立靚位多年不倒的蔡少芬、吳美珩、鄧萃雯和人氣女廚神蘇玉華；站在鄭裕玲身邊另一排的上位花旦依次序為佘詩曼、胡杏兒及靠「蒙麵戀」竄紅的蒙嘉慧。<br> 至於男藝員則站第二排，雖然郭晉安今年未獲提名，但仍企正中央顯一哥地位，站在他左邊的屬上位小生，依次序為鄭嘉穎、林峯、許志安和黃宗澤；右邊則為資深派的林保怡、陳豪、馬浚偉和陳錦鴻等。今年跌watt藝人宣萱、黎姿、馬德鐘和吳卓羲等未有出現，楊思琦、向海嵐和湯盈盈等也全速墮後，被編站第三排。</p><p>皆大歡喜<br>台慶新增豬肉獎</p><p>亮燈儀式除由古巨基和容祖兒擔任歌星表演環節外，也有《高朋滿座》藝員演出多齣劇集的串燒趣劇，而佘詩曼、郭晉安和汪明荃更穿上搞笑懷舊裝束，合演下月推出的台慶劇《東方之珠》的劇場版，尤其當一身迷人pinklady打扮的阿姐大唱《曼波女郎》，風騷扭腰兼被男舞蹈員托起時，更將現場氣氛推向高峯，大有當年在台慶載歌載舞大唱《熱咖啡》的影子。<br> 同時，無綫也公布台慶頒獎禮的16個獎項提名名單，今年新增我最喜愛的電視男、女藝員大獎，由於頒獎禮本有最佳男、女主角，換言之會出現雙劇帝及雙劇后。不過胡杏兒孭飛的另一台慶劇《肥田囍事》，本月23日才正式推出，但竟已自動入圍，獨佔14個獎項提名，而獲提名21個獎成為大熱的劇集則為《火舞黃沙》，其次是17個獎提名的《女人唔易做》，但《東》劇卻未能趕及今年被提名。<br> 阿佘和杏兒為台慶最佳女主角頂頭大熱，憑《火舞黃沙》和《鳳凰四重奏》角逐女角的阿佘說：「競爭對手唔係得一個，有成20個，要爭唔係𠵱家爭，係拍緊嘅時候爭。」駁髮兼打扮性感的杏兒今年被提名獎項只得一套《肥》劇，她說：「舊年漁翁撒網，魚少啲；今年魚多咗，但網得一個。阿佘都係其中一個勁敵，但我唔會諗呢啲。」阿姐揚言她較看好杏兒攞獎，因她未曾看過《肥》劇，杏兒聞後便說：「唔緊要，我會叫佢睇我套劇。」</p><p>打波爆頭<br>鄭嘉穎縫足六針</p><p>三劇入圍飛躍進步女藝員的鍾嘉欣為熱門，她卻說：「我睇好陳敏之，唔想畀太大壓力自己，冇諗呢樣嘢。」反觀去年為此獎而與周麗淇傳不和的廖碧兒，今年捧蛋零提名。此外，鄭嘉穎昨天額角黐上膠布，原來他上周五打網球時不慎撞埋牆，要入院縫六針，提到他亮燈企靚位、提名又多，不過他說：「我冇信心，我覺得係馬德鐘。」提到近日有報道指徐淑敏對他有意思，鄭嘉穎說：「我唔識佢，完全冇傾偈，報道不屑一提。」<br> 採訪：卓寶花、卓美娟<br> 攝影：陳偉權、娛樂突發組</p></body></html>