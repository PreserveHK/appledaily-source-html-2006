<html><header><meta charset="utf-8"><title>Game事撻：PS2《龍珠》歷代角色晒冷　130人打到頭暈</title></header><body><h1>Game事撻：PS2《龍珠》歷代角色晒冷　130人打到頭暈</h1><p>可能有人認為《龍珠》呢套經典動漫，都播完咁耐做乜仲成日出Game？其實佢喺歐美市場依然勁Hit，所以響呢幾年出嘅新作多不勝數，好多時仲係美版行先，錫晒鬼佬玩家。今次《龍珠ZSparking!Neo》堪稱歷代之最，皆因佢操作爽快俐落，仲一口氣囊括咗近130名角色，由大家熟悉嘅悟空比達到極生面口嘅劇場版閒角都有，真係似足話事啤同你玩晒冷！<br>文：陳福榮</p><p>角色多到嚇死人</p><p>若以為過去《武道會》系列已算叠馬，咁今次《Neo》就肯定稱得上前無古人！事關除咗悟空、悟飯、比達、杜拉格斯呢堆必然主角，仲有超大量奸角收錄其中。為切合當中嘅「劇場版篇」，更將絕大部份敵人一次過落齊，好多仲係百年難得一見，如首套《龍珠Z》劇場版嘅加利二世，變身前同變身後兩個都有；仲有《超級撒亞人孫悟空》嘅那美星超戰士史拉古，同樣都係有正常形態同巨大化形態，當然會變成藍色一嚿嚿嘅人造人13號亦都有。</p><p>高手陸續登場</p><p>跟足原著冇甩拖</p><p>對Fans嚟講，今集最吸引固然係神龍冒險，由一開波笛子魔童巧遇拿狄斯、繼而悟空阿哥抓走悟飯嘅「撒亞人篇」，基本上係依照原裝劇情逐關打，直到最後成功解決比達先至過關，從而開啓「菲利篇」、「斯路篇」、「布歐篇」、「龍珠GT篇」、「劇場版篇」與「小時候篇」。<br> 除耳熟能詳過關方式，遊戲仲設有唔少非主線隱藏人物嘅旁支劇情，要儲齊全部百幾人甚至所有升級飾物，絕對可讓你煲足三個月！其他模式就有唔同路線嘅生存模式「終極戰」、似足劇場版隨時要同惑星戰士波札古開拖嘅全新「武鬥大會」、按部就班練招嘅「超修行」等，豐富到爆。</p><p>唔夠打變身撒亞人</p><p>《Neo》以操作爽快作為賣點，將前作《Sparking》嘅上天下地連招悉數保留，再加多好多屈機到震嘅近身打法，例如投技性能大幅強化及殘像防禦等，再配合威力更大嘅氣功絕招，令玩家需要因應戰況而作出取捨，唔使一味齋波或者齋打拳腳交。不過招式愈加愈多搞到初學者難以領會，變成好多人都迫於無奈Set最低難度嚟頂住檔先。<br> 變身系統亦係今集另一特色，設有即時變身及角色固定變身兩種，例如喺對戰模式你可以揀個普通悟空，只要儲夠氣就可以按「R3掣」變成超級撒亞人，但亦都可以直接選用超級撒亞人3嚟玩。再者佢喺融合方面亦有類似系統，響特定2對2嘅劇情，可將悟空同比達各自操作，又或者手指指合體變成超級格古達，令玩家有更大嘅自由度。</p><p>特典鐘令人失望</p><p>𠵱家幾乎每隻遊戲都有預約特典，《Neo》亦冇例外，原本打算送個「幾骨子」嘅鐘。Bandai將撒亞人太空囊改造成跳字鐘，呢個構思不俗，所以吸引到唔少人注意，奈何「幻想美麗，現實殘酷」出到嚟又變成另一回事，啲字只係簡單得可以嘅黑白液晶，簡直同Game界享負盛名嘅《Xeno》邪神像或者《N3》水晶球有得揮！有舖頭仲要額外加五草嘢先至俾人拎走，值唔值真係見仁見智囉。</p><p>PROFILE</p><p>遊戲類型：動作<br> 對應機種：PS2<br> 遊玩人數：1至2人<br> 開發廠商：NamcoBandai/Spike<br> 售價：$448</p></body></html>