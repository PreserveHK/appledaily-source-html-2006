<html><header><meta charset="utf-8"><title>中環在線：哥頓胡、糖王決戰九龍灣 - 李華華</title></header><body><h1>中環在線：哥頓胡、糖王決戰九龍灣 - 李華華</h1><p>自從上年新地郭氏兄弟喺觀塘開咗apm之後，將成個東九龍帶旺晒，連一向做投資都行快人一步嘅飛俠哥頓胡應湘，亦忍唔住要抄吓橋，將原本做陳列室、展覽同飲宴嘅九龍灣國際展貿中心改裝，變身成為集娛樂同消費於一身嘅主題購物中心，仲改咗個好潮嘅名──Emax，即係Entertainmentmaximized（意思大概係娛樂到盡）。Emax將會喺下年中開幕，到時加埋對面街糖王郭鶴年嘅Megabox同郭氏兄弟嘅apm，成個東九龍分分鐘旺過旺角。<br> Emax全幢8層，佔地90萬平方呎，總投資額要6個億，入面有全九龍最大嘅香港保齡球城，有成48條球道、25萬平方呎嘅綜合名車城、20幾萬呎嘅首個主題式家居博覽館，當然唔少得多用途娛樂及展覽館！董事總經理胡文新仲話，𠵱家已經租出超過五成嘅樓面面積，估計開張後，每星期人流達40萬人次。</p><p>Emax聽落好似啱晒一家大細玩足一日，不過當華華諗到個地點就有啲擔心，九展出名「山旮旯」咁遠，喺正九龍灣工業區，想去除咗揸車或者搭巴士，就只有搭穿梭巴士，車程雖然短短5分鐘，但等車至少要10分鐘！之前都有人提過起行人天橋直接由九龍灣地鐵站行過去，但係一直只聞樓梯響，問胡生有咩進展啦，佢就話天橋屬於公共交通配套設施，幾時落實真係唔知，不過會密切留意動向喎。<br> </p></body></html>