<html><header><meta charset="utf-8"><title>新腦勢：新處理器又快又慳電Core2Duo三重奏</title></header><body><h1>新腦勢：新處理器又快又慳電Core2Duo三重奏</h1><p>若然你話：「買IT產品嘅，梗係男人！」俾女權分子聽到，一定話此言差矣。其實時代轉變，今日女人照樣追得好貼！好似手提電腦咁，當下勁吹Core2Duo雙核心處理器熱潮，無論女強人、學生，還是小鳥依人，都話要買部充撐吓場面。趁住十幾個牌子都推出Core2Duo機種，今次就嚴選其中3部較吸引嘅畀大家。<br>記者：陸俊雄<br>攝影：周旭文、陳盛臣<br>Model：Vivica</p><p>第一奏<br>SONY：高規格襯女強人</p><p>唔知大家喺公司有冇發現，好多時最遲收工嘅都係女人。好似啱啱出嚟做嘢嘅Vivica咁，收工坐緊船返屋企，聽到老細打嚟話要查客戶資料，即時冒住暈船浪嘅風險，都要拎部索記最新Core2Duo手提電腦VAIOSZ38GP/C快打快查。</p><p>黑魂外形賣專業</p><p>問呢個典型中環OL頂得住冇？佢話︰「好在索記呢部新機有G-Sensor硬碟防震，所以隻船幾搖都唔怕撞親磁頭，令硬碟內資料免受破壞。」唔單只硬碟保護做得好，佢仲話部機有埋指紋驗證，喺保安功能上一樣出色，唔怕客戶資料外洩。此外，SZ38GP/C屏幕上方有個視像鏡頭，Vivica話經常用佢，同總公司班鬼佬同事作視像會議。做中環OL一啲都唔容易，有學識又要幾分姿色，兼且連私人時間都冇埋。筆者就認為索記呢部黑魂Core2Duo手提電腦，有外形兼高效能，真係同專業人士形象襯到絕一絕。賣萬六蚊，的確唔係一般人負擔得起。</p><p>VGN-SZ38GP/CProfile</p><p>處理器：IntelCore2DuoT7200<br> 硬碟：120GB<br> 記憶體：1GBDDR2<br> 顯示卡：nVIDIAGeForceGo7400<br> 屏幕：13.3"WXGA（1,280×800）<br> 光碟機：DVD±RW、DL、DVDRAM<br> 體積：315×234.3×21.8mm<br> 重量：1.69kg<br> 查詢：SonyStyle（23452966）</p><p>第二奏<br>東芝：HighTea良伴</p><p>小學讀書老師已經教，做人要識分配時間。外人睇見Vivica返工返學已經夠辛苦，估唔到佢話時間分配得好，仲可以拍拖，事業、學業、愛情皆得意。到咗星期六，佢梗係搵男友啦！雖然男友要返半晝，不過佢話唔打緊，可以用部東芝最新SatelliteM100小白龍，一邊歎下午茶一邊煲住碟等男友。</p><p>聲畫硬件俱佳</p><p>成日鍾意喺星巴克Hea住等嘅小鳥依人話：「男友話我聽，Satellite向來影音俱佳，呢部M100以Core2Duo配合ATI顯示卡，畫面超順暢；加埋14"闊芒、Harman/Kardon喇叭，煲碟一流！」Vivica仲話特別鍾意鍵盤上方嗰排多媒體播放快捷鍵，當正Play緊DVD機，夠晒方便。不過筆者覺得呢部M100機身大咗少少，想睇大畫面定係輕巧，用家須要取捨，冇得大貪。</p><p>SatelliteM100Profile</p><p>處理器：IntelCore2DuoT7200<br> 硬碟容量：120GB<br> 記憶體：1GBDDR2<br> 顯示卡：ATIMobilityRadeonx1400<br> 顯示屏：14"WXGA（1,280×800）<br> 光碟機：SuperMulti、DL<br> 體積：343×242×29.8mm<br> 重量：2.46kg<br> 查詢：其士（29533555）</p><p>第三奏<br>三星：輕輕鬆鬆帶返學</p><p>在職嘅你，有冇諗過重返校園增值？雖然阿水都知學海無涯，不過半工讀，精神時間唔係人人花得起。偏偏Vivica勝在有心，選擇呢種生活方式。佢經常喺港大拎住部三星最新Core2Duo手提電腦Q35C005，廢寢忘餐。趕住上堂嘅佢話：「係辛苦㗎！返工冇時間，惟有用啲坐車、食飯、轉堂時間狂睇筆記，今日仲要極速做埋PowerPoint。」</p><p>機身細細啱女仔</p><p>講真，拎住部機上堂出出入入，Size大少少、重量重啲啲，都覺唔方便。睇番Vivica手上部三星，發現佢認真識揀，機身只重1.89kg，難怪可以來去自如。佢仲話：「用Core2Duo好處係更慳電，呢部機嚿電仲會顯示埋電量有幾多，等我對部機工作時間有個預算。部機有埋SuperMultiDVD雙層燒錄機，密密燒錄重要資料同功課都冇問題，知道電量撐到幾耐，方便計住唔會燒燒吓冇電。」筆者認為Q35尺寸、重量確係好啱女仔用。顯示卡如果可以係ATI或nVIDIA就更加好，可惜咁就唔止賣一萬蚊。</p><p>Q35C005Profile</p><p>處理器：IntelCore2DuoT5500<br> 硬碟：100GB<br> 記憶體：512MBDDR2<br> 顯示卡：Intel945GMExpress<br> 屏幕：12.1"WXGA（1,280×800）<br> 光碟機：SuperMulti、DL<br> 體積：299×214×27.4mm<br> 重量：1.89kg<br> 查詢：Samsung（28626001）</p><p>小知識︰Core2Duo一心幾用</p><p>周街見到Core2Duo大大個廣告，查實佢係Intel最新推出嘅64bit處理器，特色係一顆微型處理器內有兩個核心，比上一代32bit嘅CoreDuo更勝一籌地方，係更慳電同散熱快，唔會因過熱而減低工作效能。要試Core2Duo有幾勁，最好係同一時間執行多個程式，因為雙核心運算引擎，主要用嚟針對同時間多作業嘅環境，你會發現處理速度快而流暢，一心幾用。</p></body></html>