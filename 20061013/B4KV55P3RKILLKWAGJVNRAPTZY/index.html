<html><header><meta charset="utf-8"><title>窩輪搏擊：中行開車炒2466</title></header><body><h1>窩輪搏擊：中行開車炒2466</h1><p>美國聯儲局前主席格林斯潘認為美國樓市跌浪已完結，同現任主席伯南克所講嘅啱啱相反，邊個啱？遲吓就知，不過，照現況睇伯南克嘅贏面大啲。點解誰勝誰負好重要？因為對經濟狀況有唔同嘅意義，並會影響減息周期係咪會來臨。<br> 港股仲係等緊機會試萬八關，成交回升咗兩日，如果真係要炒上，好友好大機會喺今日或者下個禮拜一出手，今日如果見大成交推高恒指破萬八收市，下個禮拜初可以再睇好啲。<br> 中行C輪2466：工行招股上市，帶動國內銀行股嘅炒賣氣氛，連嗰隻習慣咗橫行懶郁嘅中行（3988）都升咗上嚟，昨日仲升破咗條50日線，成交大幅增加，睇嚟冇花冇假，炒上去應該可以試吓前高位3.675元，破咗位就睇3.80元。</p><p>隻中行C輪2466昨日報收20.7仙，成交1.21億元，屬當炒中行輪，槓桿率16.5倍（有效9.6倍），仲有140日命，溢價5.4%，對沖值0.58，引伸波幅20.7%，正股上試3.675元，2466應該會逼近38仙，正股去到3.80元，2466應該會喺46仙樓上，呢個價買，正股跌穿3.32元止蝕。<br> 中行C輪2489：另一隻中行C輪2489都可以留意，昨日企喺26.5仙收市，槓桿率12.9倍（有效7.4倍），比2466低，但引伸波幅高啲，有25.5%，正股升上3.675元同3.80元，2489應該見43仙同埋52仙，止蝕參考同2466一樣。<br> 俊　樺<br> </p></body></html>