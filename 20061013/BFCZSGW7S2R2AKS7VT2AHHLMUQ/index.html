<html><header><meta charset="utf-8"><title>投資通勝：賭波求贏　簡單就是美 - 蘋果波神</title></header><body><h1>投資通勝：賭波求贏　簡單就是美 - 蘋果波神</h1><p>「簡單就是美」，賭波一樣可以做到，當然賭波賠率不及賭馬，但勝在有路捉；一個賽日揀一、兩個全日鋼膽，絕對比跑馬易贏得多。<br> 足智彩將在明天起喺指定直播賽事提供「半場主客和」及在中場時段接受全場「入球大細」投注；莊家搞咁多「花臣」，無非𠱁你買多注，個人係堅信長賭讓球盤有路捉嘅信徒，對上述新項目興趣真係唔大。</p><p>馬會新玩法「嘥氣」</p><p>半場主客和即係將半全場簡單化，淨博半場；之前都講過，你諗住一啲大熱W贏梗，貪多十多廿個巴仙，結果隊波半場和波或者落後，但下半場發力大勝，你必然氣頂唔高興。回報不高，輸咗唔開心，何必要賭呢？<br> 至於半場賭入球大細仲勉強可以考慮，尤其係可以跟進網上文字或電視直播嗰類全場投入嘅波友，可以作對沖或者加注亦可。<br> 周五又打番聯賽，喺度想畀大家今日投注前一啲參考：一，海牙今屆仍未打開勝門，但人腳不差，國際賽前已作客爆大冷迫和阿爾克馬爾，盤路重踏升軌；今次主場只受讓川廸平/半，大部份人會投注排前列嘅川廸。二，國際賽期間，英甲爆到七彩，上一輪12場波，作客球隊錄得6勝5和1負，這是極為罕見嘅數據，可一不可再，短期內有實力球隊主場披甲值得跟進。今日燦美爾迎戰維爾港，可博一注主W，甚至「主勝」。<br> 文：蘋果波神</p></body></html>