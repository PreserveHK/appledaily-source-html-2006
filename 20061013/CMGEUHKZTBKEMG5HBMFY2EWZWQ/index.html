<html><header><meta charset="utf-8"><title>食物安全 - 左丁山</title></header><body><h1>食物安全 - 左丁山</h1><p>廸士尼樂園幾唔夠運，負面新聞不時出現，最新一單竟然係四名遊客聲稱在探險世界嘅河景餐廳食過小籠包、炒飯之後，肚瀉嘔吐，送院治理。不久之前，美麗華酒店自助餐發生相同事件，跟住就有港麗酒店自助餐懷疑中毒。喂，高級酒店餐廳接連出事，究竟係個別偶然性，還是系統性呀？食環署對此有無了解？<br> 上星期日本欄講安全意識，講到日本極度注重安全，成本在所不惜，而日本人亦樂於畀更高價錢，因為佢哋買入嘅，唔剩只係食物或貨品，而且包括咗食物/貨品嘅包裝、服務及安全。問題係，廸士尼、美麗華、港麗三間，已經係「高價貨」，點解仍然發生懷疑中毒事件？係供應商唔掂吖，還是酒店入貨時冇做好品質監察、抑或供應商與業者嘅品檢態度唔夠嚴謹？<br> 胡適嗰篇「差不多先生」，係中國人最佳寫照。搞品質管制，抱「差不多先生」嘅態度，一定不時會發生食物中毒事件，日本人就冇呢種態度喎，肥仔K講一個故事，說明呢個道理。<br> 肥仔K與一班來自五大洲嘅外國學生，有齊第一第二第三世界國家，晚晚在宿舍食堂一齊食飯（因每月買入食券mealticket），飯堂白飯任食，其他限量供應，但即使話係限量啫，仍然晚晚有大量剩餘。歐美非洲南美東南亞學生覺得飯堂關門之後，所有食物都會倒晒，當作垃圾處理，好嘥啫，不如一人拎一啲返宿舍房間，待刨書刨到凌晨，可以消夜吖？等到飯堂關門前五分鐘，眼見再冇學生入嚟，於是一二三，齊齊掃「貨」鬆人。點知未行返到宿舍，飯堂廚房人員分批趕出來，喝令學生交出剩餘食物，一律唔准拎返房間。學生全部「繳械」之後，眼光光睇住廚房人員將所有食物倒入垃圾袋，再丟入垃圾桶。<br> 點解要咁嚴格呢？舍監向佢哋解釋，飯堂遵守衞生準則，食物決不留過夜，晚晚清除，決不離開飯堂，以免學生因種種理由，在宿舍內吃過之後，發生食物中毒！好多亞非拉學生覺得日本人浪費，實則日本人重視衞生安全也。</p></body></html>