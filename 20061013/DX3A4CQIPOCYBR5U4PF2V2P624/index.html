<html><header><meta charset="utf-8"><title>蔡瀾任澳門海擎天顧問</title></header><body><h1>蔡瀾任澳門海擎天顧問</h1><p>澳門嘅樓價同香港仲未有得揮，但係新盤嘅宣傳手法，同香港就差唔多睇齊。好似新天康旗下嘅澳門豪宅海擎天，噚日就率先向傳媒介紹佢個雙層海景會所ClubAqua，嚟緊11月仲會開放示範單位畀買家參觀，似足香港發展商嘅銷售策略。<br> 唔單止咁，新天康今次仲搵埋出名識飲識食嘅蔡瀾撐場，做個盤嘅lifestyle顧問。蔡瀾話佢好鍾意澳門，因為生活步伐唔似香港咁急趕，所以飲食同享受質素都高啲，俗語有云慢慢歎吖嘛。佢話前排第一次喺澳門置業，好滿意樓市嘅走勢，仲拍心口話會買多兩個海擎天單位㖭。<br> 新天康投資董事張子良就話，海擎天08年底可以入伙，今年11月左右就有得賣，不過未決定首推幾多單位。呢個盤喺澳門都算幾貴，意向呎價要2000蚊起，即係入場費最少200萬。</p></body></html>