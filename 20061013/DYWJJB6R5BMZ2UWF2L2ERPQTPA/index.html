<html><header><meta charset="utf-8"><title>新腦勢：OL夢遊仙境　書中Notebook拎起任篤</title></header><body><h1>新腦勢：OL夢遊仙境　書中Notebook拎起任篤</h1><p>今日靚女模特兒Dicky話，成日睇雜誌見到好多新機介紹，真係好想即刻拎出嚟玩。原來幻想總有一日可以成真！有日佢睇睇吓雜誌，真係有部機跌咗出嚟，估唔到書中自有黃金屋咁不可思議嘅事都遇到！呢部機原來係三星新機Q1UMPC（UltraMiniPC），個芒只有7"，仲細過本雜誌，唔理咁多，一於拎去玩咗先。<br><br>記者：許福合　<br>攝影：黃子偉　<br>ImageGirl：Dicky</p><p>不可思議之事...</p><p>某年某月某日，一個晴朗的下午，風和日麗，Dicky正喺花園之中，悠閒咁曬太陽，睇雜誌，勢估唔到會遇到怪事！</p><p>難得放假休息吓，拎本書滋潤吓大腦先。</p><p>睇睇吓書，突然見到三星有部迷你新Notebook，乜咁鬼真嘅？嘩，仲喺本書度「凸」咗出嚟！唔理三七廿一，拎上手玩吓先！</p><p>單手捧住唔怕攰</p><p>從Dicky以上嘅夢境中，可睇到UMPC（UltraMiniPC）嘅優點同特色。其實類似嘅TabletPC已推出幾年，未能Hit起始終受限於輕觸屏幕嘅高昂成本，而且最大路嘅15"型號，重量至少比同級Notebook重1/4，咁大嚿要捧喺手寫字做記錄，絕對係件苦差！Q1相對於一眾TabletPC前輩，真係輕細咗好多，首先機身轉用7"輕觸屏幕，雖然唔及15"咁壯觀，不過機身只比大芒式PPC稍大，長時間捧住嚟用都舒服得多，啱晒以流動性為首要考慮嘅用家！</p><p>代替PocketPC</p><p>現時PocketPC即使新機都唔見得有咩突破，對Q1呢類TabletPC嘅縮小版UMPC，針對的正係嫌PPC唔夠用嘅用家。由於Q1基本規格同部PC分別不大，而且行緊OS亦係WindowsXPTablet版，電腦上行到嘅軟件一般都可以於Q1上使用，功能自然比PPC強好多。同時又保留番TouchScreen便利性。玩一陣發覺操作速度都可接受，擴充又齊全，可用到802.11b/g無線網絡，連藍芽都支援，唯一係個40GB硬碟有啲唔夠用，雖則比起PPC係天同地之比，不過若要當作電腦咁用，就未必夠用喇。</p><p>OL鍾意佢速度快<br>張小姐（分區經理）：最啱出外開會</p><p>拎去HeadOffice開會好方便，速度及性能亦比我用開嘅PPC更好，唯一問題係太貴！</p><p>黃小姐（秘書）：《Office》最緊要</p><p>有時跟老闆去見客需要部電腦查資料，咁細部機仲有用開嘅《Office》，毋須轉格式方便好多。</p><p>Dicky（模特兒）：玩住等影相</p><p>可以學NDS咁玩埋篤篤Game，亦可影相等埋位時攞部機出嚟聽歌睇戲，最正係細到擺得落手袋！</p><p>PROFILE</p><p>處理器：CeleronM<br> ULV353（900MHz）<br> 記憶體：512MBDDR2<br> 硬碟：40GB<br> 屏幕：7"輕觸式<br> 光碟機：SuperMultiDVD<br> 	（外置式）<br> 無線傳輸：802.11b/g、藍芽<br> 操作系統：WindowsXPTabletEdition<br> 體積：227.5×26.5×139.5mm<br> 重量：777g<br> 查詢：三星（28626008）</p><p>後記：大堆配件有排買</p><p>估唔到三星呢部Q1機仔，同期推出唔少配件。當見到一大袋Q1專用周邊，真係忍唔住講聲「咁多盒」！不過呢堆配件都頗為實用，好似可以燒雙層DVD嘅SuperMulti、USB鍵盤、額外電池、機套同車用充電座等，令成部Q1實用性提高唔少。</p><p>機套	$348<br> 外置電池箱	$2,280<br> 車用充電器	$690<br> USB鍵盤	$690<br> SuperMultiDrive	$1,980<br> 6-Cell電池	$980</p><p>同場加映：Q40單核心勝在慳電</p><p>部份用家可能覺得傳統Notebook較適合佢哋，呢款同時推出嘅Q40，同樣以流動性做賣點，配備12.1"芒，喺輕便同視覺上算做取得平衡。處理器用較少見嘅CoreSoloU1400（1.2GHz），較着重慳電，不過喺今日個個力谷雙核心年代，CoreSolo仍行單核心似乎差少少，不過記憶體容量高達1.2GB，算補番數！<br> 規格：CoreSoloU1400（1.2GHz）、1.2GB記憶體、60GB硬碟、12.1"屏幕</p></body></html>