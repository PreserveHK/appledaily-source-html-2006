<html><header><meta charset="utf-8"><title>鄭大班召小小超去立會</title></header><body><h1>鄭大班召小小超去立會</h1><p>前日講過，立法會資訊科技及廣播事務委員會個主席位，可能會由單雞單仲偕過莊畀鄭大班鄭經翰，噚日終於開估，真係過莊畀大班！<br> 呢次轉莊，係咪真係會對立法會稍後點傾8號仔呢單世紀大刁有唔同嘅影響呢？華華唔敢妄下判斷，只可以講畀大家知，原本，資訊科技及廣播事務委員會係諗住同財經事務委員會，整個jointpanel，捉二少同埋誠實小番薯一干人等，上去為單刁解吓話咁，但𠵱家又變咗各自召開會議，仲會喺一日之內開晒兩個會，費事二少行多次。<br> 而且，仲只係要佢出席財經事務委員會嗰part就得，大約個半鐘左右……對二少真係體貼！唔知到時兩個panel畀邀請信二少嗰陣，會唔會喺上面加埋「溫馨提示：閣下其實可選擇不現身」呢一句？<br> 講番單雞轉莊畀大班，據聞其實大家已經講掂數，一人做兩年，今次單雞就做番副主席囉！至於話新主席係咪對IT同廣播兩瓣都咁熟呢？中環小探子話，有人話自己熟廣播……即係咁，學道德重整會會長「乘蟲」話齋，使出真功夫，方為大師傅，是龍是蛇，開多幾次會咪知囉！<br> </p></body></html>