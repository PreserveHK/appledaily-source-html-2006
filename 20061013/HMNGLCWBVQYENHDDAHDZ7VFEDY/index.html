<html><header><meta charset="utf-8"><title>投資特攻隊：睇直播　捧阿積士 - 蘋果波神</title></header><body><h1>投資特攻隊：睇直播　捧阿積士 - 蘋果波神</h1><p>今次投資特攻隊轉吓口味玩荷蘭足球，重心推介榜首大戰，將喺周六深夜由無綫直播嘅阿積士主場擊潰格羅寧根；冷選，博極頹嘅韋斯咸作客殺低盤王樸茨茅夫。　文︰蘋果波神</p><p>荷甲聯水準雖然一般，但亦係唔少球迷心儀嘅聯賽，皆因入球多兼4大強隊近季經常出現大勝波膽；然而今屆形勢有變，強隊大量流失主力，帶挈球迷贏錢比率大幅下降，不過一直堅持重用新秀嘅阿積士仍維持勁勢，今屆依然追得過。</p><p>老將來投愈踢愈順</p><p>今周這支荷甲聯一哥迎戰只因得失球不及阿爾克馬爾、排第3位嘅格羅寧根，點計都係熱捧阿積士W同埋「主勝」啦！阿積士今屆喺夏天補入咗比賽經驗豐富嘅前國腳級球員，好似中堅史譚、中場加比、羅渣同埋前鋒堅尼夫佩雷斯等，配合陣中一班質素奇佳嘅球員如史奈達、希汀加及史基倫保等，目前以6戰得15分居首；計「讓球盤」有8成半贏盤率。<br> 喺周六迎雖然續有射手亨特拉爾（Huntelaar）因傷缺陣，不過其實上場聯賽對住成日剋住晒嘅烏德勒支時，綽號「獵人」（Hunter）嘅亨特拉爾已經冇上陣，結果仍能以3:2勝出；其實隊中其他攻擊球員好似賴恩巴布、羅沙里斯同羅辛貝治咁一樣唔失禮，今場絕對有力攻破格羅寧根大門。</p><p>格羅寧根訪阿積士往績差</p><p>格羅寧根今屆可以躋身前列，絕對係因為主場表現好，佢哋喺有「綠教堂」之稱嘅主場歐洲堡球場比賽，真係遇神殺神；可惜佢哋係名副其實嘅「門口狗」，上屆聯賽作客更只得3勝5和9負。另外，佢哋近9次到訪阿積士全部落敗，相信今仗難逃聯賽首次輸波嘅厄運。</p><p>韋斯咸「物極必反」</p><p>博冷向番英超聯埋手，心水嗰場係樸茨茅夫主場對韋斯咸，博受讓半球嘅韋斯咸下盤兼冷W。特攻隊喺英超揭幕戰曾貼過呢隊波打敗查爾頓得手，可惜加入「阿根廷孖寶」後衰到無人有，計埋歐協盃在內已連輸5場，仲要連1球都入唔到；但所謂「物極必反」，衰咗咁耐都係時候反底贏吓盤。<br> 撇開「孖寶」唔講，韋咸嘅人腳絕對唔差，若果哈利列納出番森莫亞拍希活打雙箭頭，絕對有權喺老樸身上攞分。老樸自從畀保頓隊爆輸0:1後，道真氣洩晒，之後作客熱刺再輸1:2；講真老樸實力唔強，淨係靠道氣頂住，𠵱家罩門被破，衰多1場唔奇，要讓波捧唔過，捧韋咸下盤兼冷W啦。</p><p>投資特攻隊金句</p><p>荷甲聯主攻不守，入球多，值長追強隊單W兼𡁻埋讓球主客和嗰瓣外，小敲大勝波膽分分鐘有意想不到嘅收穫。</p></body></html>