<html><header><meta charset="utf-8"><title>股場放大鏡：會地炒星洲概念？</title></header><body><h1>股場放大鏡：會地炒星洲概念？</h1><p>九倉（004）系公司噚日有隻異動股，就係會德豐地產（049），股價單日急升10.4%，呢隻股一向牛皮，噚日則異動得好緊要，而且成交增至2.5球，喺過去1年從未見過咁大成交。會地異動，但系內其他公司股價卻無乜特別，九倉跌0.3%，會德豐（020）跌0.4%，海港企業（051）得5000股成交，冇升跌，因此，唔似係炒系內重組。<br> 唔係重組，會唔會係炒私有化？系內年前想將海港企業私有化，但唔成功，市場亦傳過控股公司會德豐可能私有化，但至今只聞樓梯響，反而去年擬全幢標售連卡佛大廈，曾惹起市場憧憬係集資私有化會地。<br> 會地近年搞跨國地產業務有聲有色，早幾年已透過會德豐新加坡（前稱馬哥勃羅）在地產低潮時低吸日本、新加坡及英國物業，尤其新加坡，已由當地發展商初哥，變成主要發展商之一，噚日隻股咁升法，可能係炒新加坡搞賭令地產升值概念。<br> 內地「十一．五」規劃提出要加快發展風能、太陽能等可再生資源，2020年前將再生能源比例增至佔整個國家能源供應的15%，不過具體細節仍有待落實。<br> 歐洲國家鼓勵太陽能產業有唔少政策，包括稅收、光伏並網以及太陽能電價定價機制等，搞緊光電業務嘅華基光電（155）噚日股價升4.2%，市傳正是炒國內會喺短期內公布相關政策，華基可望食正國策。<br> 歐陽風</p></body></html>