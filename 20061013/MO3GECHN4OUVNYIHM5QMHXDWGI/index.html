<html><header><meta charset="utf-8"><title>　　陸恭蕙突然大動作 - 李八方</title></header><body><h1>　　陸恭蕙突然大動作 - 李八方</h1><p>總部設喺紐約嘅人權組織「中國人權」宣布，香港嘅前立法會議員陸恭蕙，同哥倫比亞大學政治學教授黎安友，做咗佢哋理事會嘅共同主席。「中國人權」一向被中共視為顛覆組織，好似眼中釘咁唔拔走唔舒服，八方驚今次陸小姐做呢個位，唔知會唔會隨時連累埋陳四萬。<br> 陸小姐係陳太政制核心小組嘅成員，佢今次做咗「中國人權」嘅阿頭，中國政府可能認為佢犯咗天條，以後連帶陳太做嘢講嘢都冇咁順，比以前惡搞。八方噚晚問陸小姐擔唔擔心做咗呢個主席會影響同中方關係，佢唔願多講，一味話nocomment。<br> 八方同政界一啲朋友傾過，佢哋都話對陸小姐今次嘅舉動莫名其妙。<br> 陸小姐六年前退出政壇後，創立咗思匯政策研究所，繼續倡導民主同人權，今年4月做埋證券交易所董事，今次佢突然咁激，唔知葫蘆裏面賣嘅係乜嘢藥嘞。</p></body></html>