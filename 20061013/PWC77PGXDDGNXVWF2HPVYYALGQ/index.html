<html><header><meta charset="utf-8"><title>中環在線：聯滙23歲任總緬懷搶尿片 - 李華華</title></header><body><h1>中環在線：聯滙23歲任總緬懷搶尿片 - 李華華</h1><p>時光飛逝，已奉為本港金融體系基本法嘅聯繫滙率，唔經唔覺，原來已行咗23年，下周二（17號）便滿23歲，當年有份制訂聯滙政策，家吓仲坐鎮財金部門嘅官員，全香港只剩番金管局總裁任志剛一人，難怪佢老哥要喺每周專欄《觀點》內，撫今追昔一番。<br> 23年前，港元仲未同美金掛鈎嘅動盪日子，港元一度貶值至每美元兌9.6嘅恐慌水平，任總特別寄語剛滿23歲生日嘅小朋友，唔好唔記得親親爹哋媽咪，皆因父母除了含辛茹苦，將呢班化骨龍帶到世上，面對港滙貶值物價飆升，阿爸阿媽仲要撲去超市，搶購尿片！<br> 好彩當時做緊首席助理金融司嘅任志剛，子女已經脫離上述「尿片期」，否則任總一邊要打仗；一邊又要張羅尿片，就真係百上加斤。不過，即使倖免於搶購尿片，當年一眾市民，仍要在超市大排長龍，忙於囤積食米、廁紙等日用品。</p><p>本港自83年起實施聯滙，港元按7.8固定滙率與美元掛鈎，23歲及以下嘅年輕一族，從未試過港元浮動滙率嘅歲月，任總回顧話，原來喺74至83年，實行浮滙制度這9年間，本港嘅貨幣基礎唔單止冇乜控制，連貨幣政策嘅研究同規劃都極少，當時擔任半央行角色，負責銀行同業嘅港元交易結算，就靠晒一間商業銀行（唔講名都知係獅子行）。相比𠵱家，聯滙制度不斷優化，雖然貨幣危機往往不可預測，但任總對現時貨幣穩定及成熟程度，都深覺安慰。<br> </p></body></html>