<html><header><meta charset="utf-8"><title>新舖速遞：一店分四區　烏冬遇上牛肉汁索晒</title></header><body><h1>新舖速遞：一店分四區　烏冬遇上牛肉汁索晒</h1><p>壽司、刺身、鐵板燒、和食料理……嗚，瓣瓣都咁想喫，好難揀呀。的確，港人超鍾意日本菜，日本食肆開到一街都係，可惜舖仔居多。銅鑼灣有新店，14,000呎面積分四個區域，坐得你舒舒服服，一味和牛火鍋慢慢歎，唔使迫唔使趕慢動作啜埋條索滿肉汁的稻庭烏冬，呢餐，正到爆呀。<br>記者：蘇振鵬<br>攝影：楊錦文<br>模特兒：Bianca</p><p>面積夠大坐得舒服</p><p>「和三昧」面積超過14,000平方呎，自稱係香港最大日本食肆，係咪最大，我無Check過，淨係知餐廳有200個座位、8間半隱蔽式貴賓房、15組獨立式卡座，仲分開鐵板燒、和風料理、壽司吧同Cafe四大區域，各區域位置寬敞，絕非一家五口霸坐鐵板燒區就已經滿座，要其他客人遷就坐過隔籬嗰亭女人街豆腐膶日本舖仔可比，無吹水，採訪當日，我仲同攝影哥哥走失過㖭，枱與枱距離亦足，客滿都唔覺迫。顏色則以棕、米白同啡色做主調，配天然雲石牆壁、真皮沙發式座椅，坐得舒服，最正係餐廳喺22樓，仲可以望埋維港靚景。</p><p>千登世原班人馬坐鎮</p><p>「千登世」喺銅鑼灣響晒朵，但隨住三越結束，原班人馬就過檔「和三昧」，𠵱家餐廳有入廚超過廿年嘅黃偉豪（Ken）行政總廚同日本名廚八木總彰師傅坐鎮，Ken話：「舊店有熟客有口碑，『千登世』結業呢段時間，我哋成班廚師都無得閒過，希望度多啲新菜式出嚟，等客人有更多新鮮感。」睇番食物，純個人喜好，我覺得和牛火鍋最正，牛肉脂肪分布外脆內軟，食到唔停得口嗰隻。至於鐵板燒區，燒爐通風位設於下方，唔會搞到成間舖一陣油煙味，Ken仲即席示範澳洲黑邊活鮑魚鐵板燒：「以前喺『千登世』我會切片上，𠵱家我就會切粒上，咁樣食口感更佳。」</p><p>豪州神戶極上和牛火鍋</p><p>頂級牛肉，呢個價錢屬M6級數，先用牛脂起鑊，先煎菜再煎牛肉，食嗰陣點生雞蛋同甜豉油，雞蛋來自日本，經無菌處理，食得放心。最後淥埋個稻庭烏冬，烏冬索滿牛肉汁，入口煙煙韌韌，正。</p><p>燒物盛</p><p>廚師揀最時令大海蝦、松葉蟹、鮑魚、海膽等海鮮，燒嗰陣只加海鹽，務求食出最鮮原味。燒物亦可散叫（散叫$90起），但散叫就無栗子、銀杏、南瓜等配菜。</p><p>吉列薯茸大海蝦</p><p>大海蝦釀薯茸，吉列方法點麵包糠炸，炸粉薄薄唔會太油膩，蝦嘅鮮味同濃濃麵包味好夾，我食咗兩大碟。</p><p>鐵板燒<br>鐵板燒海鰻/響螺</p><p>海鰻用蒲汁燒，Ken用特製道具壓住燒，令鰻魚受熱更平均，更香口。北海道響螺用白酒、鹽、牛油、檸汁燒，鮮味十足。</p><p>鐵板燒象蛂蚌</p><p>食其鮮，搞咁多花臣盞浪費如此新鮮象蛂蚌，所以簡簡單單用白酒、牛油略燒，再加少少鹽同檸汁，Last撒黑椒，好惹味。</p><p>鐵板燒鵝肝</p><p>鵝肝非常受港人歡迎，廚師話呢個厚度剛剛好，我就話勁大塊嘞。未食已經聞到超甘香，入口超綿滑，只係膽固醇勁咗啲啫。</p><p>壽司盛A</p><p>有12件壽司同2條卷物，廚師揀時令靚料做壽司，所以款式次次不同，今次有大拖羅、大池魚腩、赤貝、象蛂蚌、毛蟹膏、北海道海膽、三文魚翅等等，全部係貴價貨。</p><p>刺身盛A</p><p>刺身種類以時令海鮮決定，平均有9至10款左右。今次有青龍魚、霜降拖羅、北海道海膽、牡丹蝦、油甘魚、鰹魚、吞拿魚背、赤貝、象蛂蚌等等。廚師會燒一燒鰹魚，令牠半生熟，發揮更佳味道。連刺身都會加入創意，欣賞。</p><p>Bianca：「鮑魚好正，第一啖啜落鹹鹹地，我估應該係海水鹹味，鮑魚好鮮好有咬口，夾埋檸汁好醒胃，下次會再幫襯。」</p><p>阿楓：「呢度嘅鐵板燒好正，一來夠正宗料靚夠新鮮；二來燒爐嘅抽風位唔似其他舖頭咁整喺上面，坐得幾舒服。」</p><p>孫先生：「ShabuShabu幾OK，而且坐喺和食位可以望到海景，一流。」</p><p>搵食攻略</p><p>和三昧（28318989）<br> 營業時間：12:00nn-3:00pm，6:00pm-11:00pm　<br> 地址：銅鑼灣軒尼詩道555號東角中心22樓<br> 交通：銅鑼灣地鐵站D2　座位：200個<br> 最好賣：澳洲黑邊活鮑魚、清酒煮蜆、和牛火鍋、壽司和刺身</p></body></html>