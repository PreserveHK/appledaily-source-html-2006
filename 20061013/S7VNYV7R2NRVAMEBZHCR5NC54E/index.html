<html><header><meta charset="utf-8"><title>地產Blog：買樓貪會所搵自己笨</title></header><body><h1>地產Blog：買樓貪會所搵自己笨</h1><p>𠵱家發展商賣樓，樓盤本身已經唔再係主角，真正嘅主角往往係屋苑六星級豪華會所，同周邊嘅配套設施。不過，正所謂「羊毛出在羊身上」，呢啲設施嘅建築同營運成本，咪又係轉嫁到消費者身上。<br> 精英大師喺《公眾投資168綜合論壇》上指出︰「現在啲新樓玩晒會所，搞到啲樓實用面積少得可憐，話就80%，其實65%都痛冇！所有會所設施會平均計入每戶度！」<br> 話題一開，omaha也大表認同，佢仲鬼咁風趣回應︰「其實好多新樓如果用地毯面積計，都超過1萬蚊呎……我次次去近幾年落成嘅新樓，都俾佢哋啲面積嚇一跳！坐喺梳化，伸直隻腳，係可以用腳趾公開到部電視，唔使用遙控，方便到極!」<br> 大家吹水一輪，精英大師得出以下結論︰「勁嘅會所其實屋主有份，不過就要畀貴啲管理費，之後每玩一樣嘢又要畀錢，真係連骨都食埋！不過都係嗰句，貴買貴賣，只要地產商仲有樓等住賣，佢哋都會撐住個價等出貨，個遊戲好似啲種金黨咁，參與嘅人都知係騙局，不過只要自己唔係最後一個，就賺大錢。唯一唔同嘅係，種金黨無政府撐，好快玩完，而地產商就有政府撐，可以生生不息。」</p><p>揀樓要睇會所人流</p><p>講開會所，記者最近同一位資深物業投資者傾偈，佢教路，揀樓一定要先睇會所。呢位仁兄話，「睇會所嘅目的，唔係要睇夠唔夠靚、夠唔夠豪，而係要睇有冇人！如果會所平日都迫滿人，證明班住客應該係游手好閒、冇乜運行，咁嘅屋苑唔慌有前途，認真買唔過！」聽落都幾有趣，不過信唔信得過，就由你哋自行判斷。</p></body></html>