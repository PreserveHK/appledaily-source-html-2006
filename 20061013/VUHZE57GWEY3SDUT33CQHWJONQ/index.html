<html><header><meta charset="utf-8"><title>　　馬丁輪椅上陣 - 李八方</title></header><body><h1>　　馬丁輪椅上陣 - 李八方</h1><p>馬丁有時風濕發作，行路會拐吓拐吓，或者攞支枴杖輔助吓，但噚日佢出席立法會特首答問大會時，喺門口竟然要坐上立法會嘅輪椅，唔通風濕嚴重到咁？原來馬丁今次係扭親左腳，直情連放低隻腳都痛到爆，所以都係坐輪椅穩陣啲。<br> 因為出入唔方便，大班噚日就同馬丁調位，等馬丁可以坐喺通道口。李國章見到老友咁款，都上前問候，仲介紹馬丁食一隻藥，果然係患難見真情。<br> 老董腳痛落台，馬丁又點？佢笑笑口話佢嗰隻唔係「食糊腳」，即係唔使落台啦。至於點解扭親，馬丁死都唔肯講；八方見佢去廁所都要勞師動眾，要成幾個立法會職員扶佢入去咁慘，都唔忍心再追問落去。<br> 立法會另一個鐵拐李，即係寶哥哥，噚日被人笑佢唔識寫卿姐中文名時，即刻話咁講係侮辱佢。卿姐就意有所指咁話佢識寫喎；換言之，即係有份喺財委會投卿姐一票做主席嘅，包括寶哥哥在內啦。</p></body></html>