<html><header><meta charset="utf-8"><title>謝國忠賦閒人人招手</title></header><body><h1>謝國忠賦閒人人招手</h1><p>摩根士丹利前亞洲首席經濟師謝國忠突然離職，金融市場人人都關注佢嘅新去向，以佢喺大中華區金融圈咁高嘅知名度，今次離去，引嚟近百個機構向佢拋繡球招手，可見市場對人才嘅渴求幾咁激烈。<br> 據謝國忠回覆搜狐財經網站嘅電郵披露，佢好感謝大家嘅關心，但目前要休息一段時間，過去幾年都未曾休息過，𠵱家感覺良好，想借呢個機會好好放鬆一下。同時佢亦好驚訝原來有咁多人關心佢，目前已收到好多機構邀請，包括對沖基金、銀行、執教、甚至國際運輸行業等近百個職位等佢揀。<br> 不過，佢話未決定做乜嘢，只想做啲真正鍾意，又有意義嘅事。而基於離職協議，佢唔能夠喺3個月內做事，所以仲有時間考慮。<br> 雖然謝國忠離開咗大摩，但呢件事仲有後遺症，外國通訊社嚟料，話仲有兩個人要走，一個係新加坡嘅股票銷售部員工；一個係香港坐盤交易員，佢哋兩個俾人叫走，係因為將內部電郵轉寄畀大摩以外嘅人。至於個電郵講乜，咪就係謝國忠寫畀內部員工踩新加坡成功，主要係作為印尼政府同商人嘅洗黑錢中心，而呢封電郵亦令到謝國忠被炒。<br> </p></body></html>