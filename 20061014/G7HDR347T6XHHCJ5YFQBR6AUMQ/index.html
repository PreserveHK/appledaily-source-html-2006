<html><header><meta charset="utf-8"><title>Honey監場照曳曳<br>小齊紅館啜Fans　B女叫好</title></header><body><h1>Honey監場照曳曳<br>小齊紅館啜Fans　B女叫好</h1><p>台灣歌手任賢齊與黃品源一連兩場香港演唱會前晚終於圓滿結束，小齊的女朋友Tina和歲半女兒Rati，以及品源的太太都有到場欣賞，小Rati更看至手舞足蹈。雖然明知另一半監場，但兩位猛男照樣跟女fans攬攬錫錫，而一眾fans也毫不客氣，繼續失控狂扯兩人的上衣。</p><p>任賢齊與黃品源一連兩場的「美夢齊源香港演唱會2006」前晚在紅館曲終人散，小齊的女友Tina和歲半女兒Rati都有到場，更坐足全場，其間小Rati看見爸爸在台上獻唱時，還興奮得手舞足蹈。</p><p>感激成龍冇到</p><p>首場個唱上，一班女fans表現熱情，狂扯兩人的上衣，前晚女歌迷繼續瘋狂，兩位猛男也禮尚往來，收花之餘也送上擁抱作回禮，其間黃品源更險些仆倒，之後他坐在巨型菠蘿油獻唱時又幾乎跌低，幸好有驚無險。<br> 早前成龍在李宗盛的個唱上醉酒出洋相，其後周華健在其個人演唱會上公開鳴謝對方沒有到場，前晚小齊與品源也特別多謝成龍沒有前來，小齊笑說：「成龍大哥打畀我，話冇時間嚟，大家可以放心，演唱會可以順利一點。」&#13;</p><p>林建岳撐囝囝</p><p>演唱會後眾人往酒店舉行慶功宴，小齊說：「因為第一晚驚自己表現緊張，加上紅館個場都舒服，所以第二場先叫佢哋（Tina和女兒）嚟，個女都係第一次睇我開演唱會。」品源透露其太太也有捧場，問兩人公然與女fans攬攬錫錫，可擔心另一半呷醋？小齊說：「我哋係西洋禮貌，唔會亂咁嚟，錫嗰啲我哋都識嘅。」<br> 此外，前晚主辦機構老闆林建岳也有到場，談到最近有報道指其長子林孝賢跟鍾欣桐秘密拍拖，對此林建岳就說：「其實佢哋都係一大班人去卡拉OK啫，個仔拍拖都係好正常，不過我知唔係。」<br> 採訪：胡比<br> 攝影：陳俊強</p></body></html>