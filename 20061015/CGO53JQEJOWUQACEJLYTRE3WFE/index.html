<html><header><meta charset="utf-8"><title>平靚正　有搞作<br>FollowMe：成渝等住爆升</title></header><body><h1>平靚正　有搞作<br>FollowMe：成渝等住爆升</h1><p>今周出擊目標，主攻四川成渝高速公路（107），順手買埋中海化學（3983）。<br> 港股進入百花齊放時段，通往致富之路，第1條揀成渝，取其平、靚、正俱備，順風順水，好快到達中途目標2元，最終可駛進2.50元至3元區域。睇好理由如下：<br> 先講平。5隻國企公路股中，NAV折讓最大係成渝。附表可見，成渝06年6月底每股NAV2.03元，現價P/B僅0.68倍，相對其他4股平均P/B1.74倍，折讓61%，只要收窄至30%，成渝也值2.47元。<br> 再講靚。中國12個西部地區中，四川省人口最多，05年底達8750萬人，人多對公路需求必大。成渝旗下「四川成渝高速公路」與「成雅高速公路」，貫通整個四川省，並連接成都與重慶，地理位置贏晒，加上最近收購九寨黃龍機場21.2%股權，舉世聞名靚景九寨溝就在咫尺，地點靚上加靚。</p><p>折讓最大係佢</p><p>最後講正。06年度（12月年結）上半年營業額5.14億元（人民幣．下同），增12%，盈利1.7億元，增7%，但最正係通車收費增加與車流量組合改善，令「成雅公路」虧轉盈提早1年實現，預測成渝全年盈利達3.3億元，增33%，每股盈利0.124港元，現價PE僅11.1倍，比其他4隻公路股平均預測PE14.5倍仍有23%折讓，同步應值1.80元。預測07年度盈利再增20%，PE更低至9.3倍。<br> 除以上平、靚、正因素外，成渝處境相當有利：<br> 一、8月份以5%折讓購入「成渝公路」餘下37.4%權益，可令06年底NAV進一步提升。<br> 二、擬發行15億元融資券，取代銀行貸款，估計年息不足3厘，比銀行利率平均5.1厘為低。<br> 三、貨車超載普遍，高層估計目前仍有60%貨車超載，在全省實施重量收費後，賺錢能力更強。<br> 四、目前僅有惠理基金持有成渝5.92%，另一大股東何汝強以個人名義持有9.1%。一旦有其他基金捧場，以成渝H股市值僅12.3億元計，相對滬杭甬（576）市值72億元，細細粒，更易爆升。<br> 五、上周走勢出現突破，MACD（6-19）呈交叉兼重上「O」水平，確認買入訊號，升勢進入直路，加速向目標邁進。</p><p>中海化學睇4元</p><p>今周工商銀行（1398）招股，新股熱潮更激，追捧半新股可食正呢個大浪，對象係中海化學。<br> 中海化學由中海油（883）分拆上市，H股僅有15.4億股，招股價1.90元。大股東背景雄厚，僧多粥少，超額認購到爆燈，基金唔夠喉，惟有在9月29日掛牌後收集，結果9個交易日共有20.47億股成交，為發行股數1.3倍，估計認購者大部份已轉手，流入強者手中，其一係建滔化工（148），持股量已增至要披露5%以上。<br> 中海化學上周收2.70元，H股市值41.6億元，相對同級化肥股中化香港（297）亦值161億元，應有更大發展空間，以目標價4元計，到目標價預測PE僅12倍，落後中化香港17倍仍遠，值得吸入持有。<br> 高彰坡</p></body></html>