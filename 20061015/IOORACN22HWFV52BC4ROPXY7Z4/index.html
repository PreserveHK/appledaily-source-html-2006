<html><header><meta charset="utf-8"><title>車人合一：<br>喪養4架325i　24歲寶馬癡最愛蒲劏房</title></header><body><h1>車人合一：<br>喪養4架325i　24歲寶馬癡最愛蒲劏房</h1><p>玩車有好多種，有人鍾意豪花幾十萬買配件整靚架車，有人就享受嗰種慢慢摷，執件平靚筍貨時嘅成功感，今次訪問主角Benny屬於後者。Benny今年只得24歲，但佢同一般後生仔唔同，佢擁有4架舊款寶馬325i，佢嘅假日節目並非蒲D唱K，而係山長水遠走去錦田蒲汽車劏房，因為佢最鍾意入去搵又平又筍嘅舊零件同配件，每當架車有咩病痛，佢就會出動搵二手貨更換，難怪佢話養歐洲舊車重慳皮過日本舊車，原來佢一早已深明「人棄我取」呢個至理明言！<br><br>記者：黃婉冰　攝影：陳陶鈞</p><p>1989年白色325i（左）<br>車價：$6,600</p><p>特點：自動波，所有原廠包圍買車時已有，基本上無乜點改裝過。</p><p>1989年黑色325i（右）<br>車價：$6,800</p><p>特點：棍波，錶板已經行咗十幾萬公里兼停埋，但性能一樣咁掂。</p><p>「我最鍾意啲車起晒角，呢一代嘅寶馬3系啱晒我。」
</p><p>「鍾意就鍾意，好難解釋」，訪問前預咗Benny會贈我呢兩句，但例牌都要問點解情有獨鍾寶馬3系，誰不知問題一出，佢諗都唔諗即刻好爽快咁即刻答：「我鍾意佢夠起角，佢個外形線條好硬朗。因為我自己本身唔係鍾意咁流線型嘅車，細細個已經鍾意呢一代嘅3系，用E30車殼嘅寶馬喺香港已經無得賣。我最鍾意揸起上嚟嗰種好重嘅感覺，好似同佢角力咁，加上以前啲車電子嘢比較少，唔會成日壞嘢，同埋寶馬performance好，呢個亦係我鍾意嘅原因之一。」外行人睇會覺得4架車基本上無咩分別，但十隻手指都有長短啦，講到車，對Benny嚟講，每架喺佢心目中都各有不同，「雖然機件上幾架都係一樣，但揸起嚟個感覺各有不同。好似黑色同白色嗰架咁，一架係棍波，一架係自動波，白色嗰架望落健康啲，冷氣又夠；但我最鍾意係黑色嗰架，因為佢係棍波，論操控我鍾意黑色嗰架多啲，揸起嚟好玩好多。」
</p><p>「我以前一得閒就去錦田劏車場執平料，<br>就好似去百佳超級市場。」</p><p>一個人要同時養起4架老爺寶馬，唔計油錢（因為唔係成日用），淨係停車場費、維修保養加加埋埋起碼過萬，咁養法真係供層樓都得，問Benny一個月皮費要幾多時，佢又畀咗另一個意想不到嘅答案，「你唔好以為養歐洲車好貴，其實重平過養一架日本舊車。因為我平日唔會用佢哋嚟代步，一個星期只係揸一兩次喺停車場兜吓run吓，油費有限，停車位又係屋企嘅，唔使錢租；至於維修，我都係去錦田啲劏車場度執，全部都好平。好似架黑色325i咁，之前試過要換軚尺，我問過廠要八千幾蚊，我嫌貴，後尾去錦田自己摷，結果平成一大截，嗰度有幾間有較多歐洲車零件賣，尤其是車廂配件，我最鍾意去嗰度搵，有時執到啲又平又正嘅嘢會好有滿足感。我以前一放假就去錦田摷零件，好似去百佳咁，有啲就係我喺以前自己舊車留番落嚟嘅，我之前都有過一架舊款豐田『司力架』，樣樣零件都要返廠訂，又貴又麻煩，後來我咪用佢嚟同人換咗架開篷325i囉。」</p><p>「買舊車一定唔急得，最緊要Check輪拱裙腳下面。」</p><p>望住眼前幾架車，外表新淨重要識行識走，每一架都係Benny在無意之下買返嚟嘅戰利品。「其實我都無刻意咁搵每架車，每次都係咁啱見到就買，好似架開篷咁，係我用架89年嘅司力架再加$8,000同人換返嚟；另外黑、白色嗰兩架，一架$6,800，一架$6,600，架白色買返嚟嗰陣好殘㗎，我再用三萬幾蚊翻新、噴油。買舊車千祈唔可以急，一急就一定買唔到好嘢，同埋買舊車最緊要睇佢有無生銹位，特別係輪拱同裙腳下面，10架有10架都一定生銹。但唔緊要，唔係太厲害可以燒焊燒返埋佢，如果銹位太多，係就係一樣可以燒番埋佢，但無耐佢又再生銹又再穿過，燒焊好貴㗎，咁就唔值啦。」</p><p>1991年棗紅色開篷325i<br>車價：$8,000&#13;</p><p>特點：手篷變電篷，換上短彈弓，車身load得勁低，坐多一個人過壆會刮底。</p><p>1991年炭灰色325i旅行車<br>車價：$30,000&#13;</p><p>特點：超罕品種，當年代理無入過呢個型號，香港碩果僅存得兩架。</p><p>即check!錦田二手貨</p></body></html>