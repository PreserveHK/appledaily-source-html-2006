<html><header><meta charset="utf-8"><title>蓋茨效應 - 左丁山</title></header><body><h1>蓋茨效應 - 左丁山</h1><p>地產王捐款畀母校並且宣布自己有意願盡捐家財，幾時捐呢？未得住，今年捐住二百萬港元先，其他慢慢再傾。地產王謙稱自己在地產代理界打滾多年，積累身家仍然微不足道，仲要繼續努力搵銀，創造更大事業，繼續投資。既然如此，生意上在在需財，故此目前不能千金散盡，第日先至捐啦。地產王話到明：「如果我有幸在未來二十年建立較為可觀的事業和財富，我會效法畢菲特及蓋茨，在生前就將財產悉數捐出去。」<br> 此言一出，人人拍掌，希望地產王嘅地產代理生意業務蒸蒸日上，愈做愈大，等二十年後地產王可以十億十億咁捐出去，造福社會。地產王讀經濟學出身，與施老闆共同創辦中原，十三四年前自立門戶，另創品牌，但仍然持有中原約百分之四十五，不過冇話事權。過往好多老友話地產王自奉甚儉，唔捨得使錢，財富累積率自然快過人。估唔到嘅係，唔聲唔聲，地產王發下宏願，話他日盡捐財產，甚至唔會留任何財產畀親人，於是佢啲同學朋友同事無不為之嚇咗一跳。<br> 他日捐錢畀邊個呢？地產王話主要用於教育，第一筆捐款就係畀培育佢成才嘅新亞書院，新亞由錢穆先生創校開始，就以窮著名，學生無人不識唱「餓我體膚無勞精」，學生窮而不餒，大概地產王唱校歌唱得多滿腹新亞精神深藏不露，發憤圖強，不怕人哋笑佢向錢看，到今天有啲成績嘞，雙手奉送二百萬元畀新亞，指明作學生獎學金，頒發準則不純粹睇GPA（平均積點），仲要睇埋活動能力，領袖才能。<br> 一位老友話，港大七二年有位馮紹波，肯捐出佢手上一成嘅經濟日報股票畀港大，價值九千幾萬，充份表現出港大明德精神，中大七四年出番一位王文彥，算唔失禮。有人講，地產王有冇馮老闆咁多錢捐畀母校呀？二十多年後便知分曉。</p></body></html>