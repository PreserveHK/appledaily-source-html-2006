<html><header><meta charset="utf-8"><title>女有女講之十四：我個心好似出爐薄餅咁Warm！</title></header><body><h1>女有女講之十四：我個心好似出爐薄餅咁Warm！</h1><p>N咁多間食肆，你撐其中一間總有理由，食物當然要啱自己胃口，但有時，「人」都係個好重要因素。餐廳招呼好，已經係留客之道，「歡迎光臨！請問幾多位？」Chamie好明白呢點，用親切笑容同客人打招呼，絕對唔會令人Hardfeeling。<br>飯市人多，Chamie久唔久都俾啲麻煩客恰：「自問好有耐性Serve每個客人，但有時客人等位等得耐都會發牢騷，畀到位佢哋嘞，又會嫌位置唔好，發你脾氣，俾人鬧都幾唔開心㗎。我受過入職前訓練，都好明白做服務業一定係咁。」邊個麻煩客令你最印象難忘？「一男一女，爭位嘈得好犀利，當周圍啲人透明，我當時好驚，惟有同幾個有經驗嘅同事一齊處理。」不過都唔係每次都可以逆來順受：「試過落錯Order，俾客人問候，又唔可以發脾氣，要笑笑口對住佢哋，做到滿意為止，個心好委屈，最後匿埋廚房喊。不過對客人親切都有回報嘅，尤其啲街坊客，經過都會同你打招呼，讚我態度好，嗰刻個心真係好似出爐薄餅咁Warm㗎。」<br><br>記者：張一豪<br>攝影：陳偉強</p><p>新西蘭青口白汁炒米形粉　$48
</p><p>新出品，外形有啲似飯，食落口感似細碎意粉，啖啖白汁吸收青口鮮甜味，八爪魚爽口配搭唔錯。</p><p>挪威三文魚帶子沙律　$58
</p><p>新推出即成熱賣菜，理由好簡單，沙律入面嘅芒果、蜜瓜、黃桃、薯仔等餡料勁新鮮，挪威煙三文魚夠香，帶子夠鮮甜。</p><p>焗釀蟹蓋拼魚圈　$36
</p><p>魚肉加雜菜一齊炸，加上一個釀入蟹肉焗到香口嘅小蟹蓋，好睇又好食，小朋友至愛。</p><p>食客評分（5分滿分）</p><p>PizzaHut（31945010）<br> 地址：將軍澳新都城中心2期2樓</p></body></html>