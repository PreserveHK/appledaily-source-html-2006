<html><header><meta charset="utf-8"><title>MarcJacobs向香港文化致敬<br>琦琦、傅明憲排隊買LV紅白藍</title></header><body><h1>MarcJacobs向香港文化致敬<br>琦琦、傅明憲排隊買LV紅白藍</h1><p>超級名牌LouisVuitton（LV）上周在巴黎舉行2007春夏時裝騷，主帥MarcJacobs繼多年前的紐約Graffiti、日本村上隆卡通手袋後，再次教人眼前一亮，模特兒一身LV春裝，手上拿着香港人熟悉的特產「紅白藍袋」，驟眼看只是袋面多了個LVstamp。英國《獨立報》率先戲謔這個LV與紅白藍的新組合是品牌歷來最「荒謬可笑」的手袋！香港時裝名人界對此有讚有彈，曾到LV總壇朝聖的傅明憲盛讚概念夠前衞，有親切感，她說：「開心香港文化走上國際舞台！」名模琦琦也表示一定買。　撰文：林妙萍、吳天慧</p><p>琦琦愛法國必買</p><p>「未親身見過個袋，不過設計幾有香港特色，加上紅白藍三色係代表法國國旗，我一定會買！至於定價就要睇吓係乜嘢物料，皮做嘅梗係貴啦，哈！如果係帆布就賣388蚊，中國人傳統好意頭！」</p><p>傅明憲撐港產恩物</p><p>「嘩，睇到都好開心！感覺好madeinHongKong（香港製造）。今次係香港文化走上國際舞台，作為香港人嘅我，感受梗係會特別深同有意義啦，我都好期待見到呢個紅白藍LV嘅實物。」</p><p>周嘉玲讚MJ有諗頭</p><p>「得意同埋唔出奇呀，因為MJ（指MarcJacobs）自己收藏藝術品，又鍾意popart。佢可能覺得紅白藍袋有代表性，將『平＋實用』呢個概念美化，MJ一向玩極端，將低同高嘅兩種極端結合，好似幾年前將街頭嘅Graffiti畫落LV袋度，所以一啲都唔出奇！買就未決定，因為未睇到實物。」</p><p>鄧達智開心兼過癮</p><p>「好正！LV可以咁樣做，好過癮，開心到不得了！MarcJacobs應該就係咁，佢幫LV搵日本漫畫師村上隆，又用香港嘅紅白藍膠袋，係向世界上唔同嘅文化致敬！我唔覺抄襲喎，呢個係大圍嘢，可能係啲小工廠做落，邊個設計都唔知，又冇版權。主要係佢感覺親切，好有舊香港人回鄉探親味道，代表咗香港地道文化。」</p><p>黃偉文一定唔會買</p><p>「我唔會買！返轉頭如果一個紅白藍膠袋印個LV花，可能我會囉，呢個玩笑開得太大喇。有香港文化嘅感覺，不過唔係好有興趣囉。香港嘅PacinoWan、GOD好多人玩過紅白藍，外國HelmutLang都有過。你問我邊個會買？我唔知喎，連最有可能嘅唯一趙靜儀都得罪咗，我真係唔知囉。」</p><p>AnaR.買袋重感覺</p><p>「我知道甚麼是紅白藍膠袋，我以前都用來搬屋，如果MarcJacobs有這樣的構思，我覺得很有趣，verynice！我未見過新一季的設計，如果是用膠質物料，與街賣的一模一樣，不同的只是多個stamp，我就不會買。若果真的感覺不同又特別，花數千蚊都沒有所謂，畢竟我都很喜歡LV。」</p><p>馬詩慧嫌貴未必買</p><p>「紅白藍袋係咪我哋平時用嗰種呀？如果LV嗰個質地係一模一樣，我梗係唔會考慮買啦，因為自從結婚生仔，我都變得精打細算咗，既然已經有（紅白藍袋），就唔會買，至於定價，我估最少要幾千蚊啦，話晒都係LV。」</p><p>鄭詩韻嫌棄唔啱Feel
</p><p>「我唔會買！雖然我覺得個idea得意，而且個pattern又唔係真係好紅白藍feel，反而似VivienneWestwood嗰種英倫tartan格仔。不過我真係唔會買，第一，個袋嘅shape係四方大手挽袋，孭唔到上膊，好唔方便；第二，個mood斯文返工又唔係，去玩又唔係，唔知幾時啱用。」</p></body></html>