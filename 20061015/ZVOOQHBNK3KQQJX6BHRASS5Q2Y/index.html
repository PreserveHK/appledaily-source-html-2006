<html><header><meta charset="utf-8"><title>濠江美食：鱷魚肉滑過雞　椒鹽爆香脆卜卜</title></header><body><h1>濠江美食：鱷魚肉滑過雞　椒鹽爆香脆卜卜</h1><p>秋風一吹，唔覺意冷一冷好易領嘢，想補身，又水魚又蛇又乜鞭物鞭咁做乜啫？搞鬼啲，過江喫番件補血氣、治哮喘嘅鱷魚肉喇。怕貴？唔會囉，碟碟$50有找，正宗幾廿蚊幾廿人分；嫌鱷魚肉醜樣？唓，個Look咪同豬肉雞肉差唔多，放心喎，無叫你食鱷魚肉刺身喎；怕腥怕羶？椒鹽煮法香到九條街都聞到，唔食，你笨囉。<br><br>記者：黃若茵　攝影：伍慶泉<br>模特兒：Gloria@UMovie</p><p>椒鹽鱷魚肉（或可選椒鹽鱷魚骨）$48
</p><p>大廚話：「做椒鹽骨就用鱷魚腩骨，屬於軟骨部位，好好𡁻，今日鱷魚骨賣晒，轉做鱷魚肉都無問題，一樣咁香口，鍾意啖啖肉咪啱晒囉！」打開蓋，香味隔九條街都聞到，個人認為肉質比雞肉仲嫩滑。</p><p>啫啫鱷魚煲$48
</p><p>大廚話：「用鱷魚肉做啫啫煲好高難度，因為肉質唔受熱好易散開，所以煲之前一定要先拖油，油又唔可以太熱。加入青、紅椒同我嘅秘製醃料，燒10鐘就搞掂。」</p><p>XO醬炒鱷魚肉$48
</p><p>食XO醬爆豬頸食到悶，試呢個鱷魚肉喇，鱷魚肉切得夠薄，肉夠薄炒XO醬就更易入味，放入口好襟𡁻，每𡁻一下口腔就咇出肉汁，煙韌得唔捨得吞落肚。</p><p>芝士米通墨魚丸12粒$50
</p><p>大廚手打墨魚丸，100%墨魚無雜料，釀入芝士後沾上米通再炸。面層米通咬落咯洛聲，脆口得緊要，墨魚丸彈牙啖啖鮮味。</p><p>海綿雪花奶$38
</p><p>蝦仁、鮮魷同鮑魚煮熟，撈牛奶同蛋白一齊炒，5分鐘搞掂上碟。牛奶同蛋白流過舌頭有即溶之感，再食海鮮有雙重口感。</p><p>桂花炒瑤柱$38
</p><p>大廚話：「將銀芽、香芹、瑤柱同雞蛋炒埋一碟，賣相望落好似桂花咁靚！最難得係有即炸米通墊底，脆卜卜，趁熱食更香。</p><p>鱷魚貨少供不應求
</p><p>鱷魚湯我未飲過，莫講話食鱷魚肉，出發，坐飛翔船嗰陣已經好心急一試鱷魚肉滋味，嚟到「洋記」，我即刻話：「咪講咁多，整碟椒鹽鱷魚骨試吓。」滿心期待，點知賣晒，唔係老闆林先生怠慢，而係太多人Order，老闆話：「前一晚啱啱賣晒，留唔到畀你哋影相。」好彩大廚腦筋轉得快：「骨無晒啫，仲有肉，整碟椒鹽鱷魚肉一樣咁正，總之椒鹽整就一定正。」一試，唔腥唔羶唔韌，正到無倫。「我哋每兩、三日就會入一次貨，每次只做到30碟，不過都試過成半個月先攞一次貨，因為供應商嘅貨都唔多，所以係熟客嘅都會預訂。喺澳門，想食鱷魚一係就去高級酒店，我哋呢亭街坊舖仔，好難有鱷魚肉食㗎。」</p><p>人手不足只做晚市
</p><p>有疑問，點解只得椒鹽、XO醬炒同啫啫煲，反而無最普通嘅鱷魚熬湯？老闆林生解釋：「人手少嘛，熬湯太花時間喇，𠵱家好難請人，賭場同酒店愈開愈多，啲人寧願做荷官，做廚嘅又走晒去打酒店工，我哋請到呢幾位咁好手勢嘅大廚好幸運喇！正因為咁，我哋只做晚市，怕做唔切嘛！」人手就唔夠啫，客仔就多囉，「晚市消夜好旺㗎，咪睇我呢個舖頭細細，夜晚枱櫈開到外面，啲人放工就成班朋友嚟食飯吹水，都坐到80人至100人。加上呢度附近多屋苑，人流有一定保證。對面仲有兩個高級住宅就快落成，遲啲可能會擴充做埋午市。」</p><p>鱷魚肉多滋補功效
</p><p>鱷魚肉對氣管毛病有一定滋補療效，其藥用價值早見於《神農本草經》同《本草綱目》。據記載，鱷魚肉能補氣血、壯筋骨、治哮喘，以前多數用亁品入饌，所以燉湯成為最普遍烹調菜式，如加入雲芝同川貝，飲一碗滋潤湯水，喉嚨亁涸感覺立即無晒。𠵱家南非、澳洲等國家都會提供鱷魚肉，要買鮮品（冰鮮貨）唔難，一般超級市場都有得買（價格約$80/500克）。現代醫學研究亦證明，鱷魚肉、骨、甲及內臟含有豐富蛋白質和人體必需嘅氨基酸、不飽和脂肪酸、維他命A及B，多食無妨。</p><p>食客有Say</p><p>搵食攻略</p><p>洋記（853）453319<br> 地址：澳門黑沙環中路廣福祥第五座BW舖<br> 營業時間：6:30pm-3:30am<br> 交通：碼頭乘的士約$20<br> 全店座位：80-100個<br> 人均消費：$60<br> 最好賣：芝士米通墨魚丸，日賣40份</p></body></html>