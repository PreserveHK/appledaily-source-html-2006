<html><header><meta charset="utf-8"><title>500萬像素追貼DC　夠眼光搶攞LG拍攝王手機</title></header><body><h1>500萬像素追貼DC　夠眼光搶攞LG拍攝王手機</h1><p>假如你問我，究竟買一部細如卡片、具備基本分唇嘅DC好，抑或係一部影相手機較適合影Snapshot？𠵱家畀我揀我會選後者！事關現時最強嘅發燒級影相手機，已配備500萬像素鏡頭，曬張8R特大靚相簡直Easy！今日《蘋果》就聯同LG送出3部GSM最強拍攝手機KG920畀讀者，獎品總值高達$15,480！只要答啱問題再Fax畀我哋，即有機會拎走KG920！<br>記者：陳國輝<br>攝影：林栢鈞、陳偉強<br>ImageGirl：Chimpy</p><p>講起韓國LG，最記得就係佢今年推出嘅BlackLabel系列，無論黑魂令面機身，還是熱感應操作掣，一樣搶盡潮人目光！至於呢款拍攝王KG920，佢走專業級玩家路線，莫講話鏡頭像素跑贏大市幾隻牌子，仲有齊自動或手動微調模式，冇諗過拎住部手機影相，已經玩晒微距、白平衡及影夜景等高難度動作！</p><p>500萬像素靚鏡</p><p>翻轉機背，即見一個有保護蓋遮住嘅鏡頭，啪開機頂快門掣，唔使兩秒相機就自動打開，反應仲幾快㖭！最難得係解像度支援2592×1944，還配備CCD感光元件，比一般手機及Webcam用開嘅CMOS更靚，難怪相質咁Sharp啦！打開影相Menu更精采，裏面已配置7種拍攝模式，加埋唔同設定近乎50種模式咁多，玩慣手動對焦嘅高手當然Fit晒嘴形，若只求方便，揀自動對焦就啱晒！</p><p>180度扭擰任影</p><p>講完分唇，KG920第二項特點就係機身嘅鬼馬設計，咪睇佢成隻扭計骰咁擰嚟擰去冇乜特別，查實最適合用嚟拍攝唔同角度嘅相，例如可做出低炒動作、TopShot，甚至乎扭盡180度玩自拍都咁方便！值得一讚係喇叭音質相當了得，唔影相嗰刻，閃燈掣即變成為MP3播放鍵，搭上機側miniSD插卡位，抄過千首靚歌落機都唔成問題，戴埋跟機送嘅遙控Handsfree聽歌咁就最Perfect！</p><p>PROFILE</p><p>制式：GSM三頻<br> 體積：108×50×18mm<br> 重量：150g<br> 屏幕：26萬色TFT芒<br> 通話時間：180分鐘<br> 備用時間：180小時<br> 主要功能：500萬像素CCD相機、閃燈同步、自動對焦、180度機身旋轉、30fps格動畫攝錄、miniSD記憶卡、MP3播放器、藍芽<br> 查詢：LG（35437777）</p><p>獎品總值$15,840！<br> （名額3個，各得LGKG920手機一部，價值$5,280）</p><p>遊戲篇</p><p>睇完以上介紹，冇咁快可以拎走部機㗎！試根據本篇報道所提及嘅資料，回答下列問題，如果答啱晒過埋第二關，咁就有機會喇！</p><p>第一關：選擇題</p><p>1.LGKG920所配備嘅500萬像素相機採用咗邊種感光元件？<br> A.CMOS<br> B.CCD<br> C.LCD<br> <br> 2.用LGKG920拍攝一段短片，每秒鐘最多可拍下多少格畫面（fps）？<br> A.30格<br> B.35格<br> C.40格<br> <br> 3.配置於LGKG920嘅5方向按鍵，擺放喺機身邊一個位置呢？<br> A.數字鍵隔籬<br> B.鏡頭隔籬<br> C.影相鍵隔籬</p><p>第二關：考眼力</p><p>KG920有成500萬像素，今次玩遊戲張相就係用佢嚟影，試從下方相中估吓呢格櫃入面，總共放咗幾多本書？<br> <br> ＊溫馨提示：冇取巧，書籍裏面並冇夾雜其他書，大家齋數書脊及估計被遮蓋書數便可，而總數在50本以下。</p><p>參加辦法</p><p>1.參加者須將答案填妥在參加表格內，並聯同個人資料*，傳真至27420542/23075869，即有機會獲獎。<br> <br> 2.遊戲時間為今日早上10:00至下午5:00，過早或逾時均作廢。每人只限參加一次，每次只可傳真一張表格，多過一張者以第一張為準。<br> <br> 3.答中所有問題而又最早傳真**的頭3名參加者各得到LGKG920一部。<br> <br> 4.如沒有參加者答中全部問題，則以答中最多問題及傳真時間**最早者可獲獎。<br> <br> 5.得獎者將有專人通知。<br> <br> 6.為公平起見，《蘋果日報》及LG員工、家屬不得參加是次遊戲。<br> <br> 7.《蘋果日報》對賽果保留最終決定權，參加者不得異議。<br> <br> 8.所有獎品之保養由獎品供應商負責，《蘋果日報》概不負責。<br> <br> *參加表格上之姓名須與身份證相同，否則將被取消資格。<br> <br> **以本報傳真機所顯示的時間為準。<br> <br> ‧必須憑報紙上的參加表格才可以參加遊戲。</p></body></html>