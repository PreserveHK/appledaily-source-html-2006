<html><header><meta charset="utf-8"><title>賭王請200人大搞航空業</title></header><body><h1>賭王請200人大搞航空業</h1><p>賭王何鴻燊私人投資嘅港聯航空，8月成功引入大陸嘅海南航空集團做股東，揸住45%股份，最近又派埋人落嚟香港坐鎮，並且終於有大搞作。港聯噚日公布，今個星期六喺公司總部，即係東涌東薈城搞招聘會，請200個空中服務員，主要係為咗明年開始細飛機換中型機（波音737）做準備。<br> 華華不期然諗起，啱啱俾國泰收購咗嘅港龍，為咗擴充亞洲區航線網絡，同增加內地航線班次，亦會喺今個月初，開始請空中服務員，打算未來一年請200人左右。<br> 得罪講句，港聯同港龍喺規模同年資方面都差咁遠，港龍都要慢慢請人，港聯卻一下子由幾十人加多200人，認真係大事擴充，唔講得笑。港聯飛緊重慶、杭州、寧波同清邁，上月載客量1.09萬人次，每日有364個客。</p></body></html>