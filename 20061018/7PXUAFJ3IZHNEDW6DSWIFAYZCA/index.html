<html><header><meta charset="utf-8"><title>會所Blog：出價200元買君傲灣住戶證</title></header><body><h1>會所Blog：出價200元買君傲灣住戶證</h1><p>新屋苑會所設計富麗堂皇，設施又多又高級，配套完善，令住戶有優越感，覺得樓價貴都值得。然而，住喺附近舊樓或居屋街坊，「聞到隔籬飯香」，睇住人哋「五星級」會所卻無得用，心理上既羨且妒，所以諗計透過網站徵求住戶證。<br> 這類個案時有發生，當中以新入伙屋苑最為熱門，網民chankingman家住將軍澳富康花園，想玩君傲灣會所設施，於是喺Uwantsforum，提出「請問有無君傲灣業主可以讓個住戶證畀我？」佢仲話，「知道每個單位有4個住戶證可以Apply…願意出價200元當做年費。」可能因涉及不道德交易，兼且出價太低，10個回應全部一面倒唾罵，有網民狠批此舉是發夢。<br> Smchkman直言，「你真係神神哋，三唔識七為200蚊幫你攞住戶證？」<br> BabyKitty補充，「我覺得起碼每個月2000元啦！人哋幾百萬買層樓，200元一年讓一張住戶證，咁咪搞到個會所咩人都有？」</p><p>被斥發白日夢</p><p>網友chantaimen8比較友善，「我可以將4張住戶證免費讓畀你，如果你買我個單位的話，樓價400萬元，無markup，隨樓仲送部12吋黑白電視，唔好等，立即行動，email畀我。」<br> 君傲灣由地鐵管理，該公司表示，只有單位持有人（即業主）可申請住戶證，申報表上會列明屋苑守則，會所亦僅供住客使用，相信業主能自律，不會隨意轉讓住戶證。若發現有違反守則，會依據情況作出處理。<br> 事實上，喜愛別人的會所，又豈止chankingman？另一位網民hubbynm稱，家住屯門邁亞美海灣，想冬天同女兒到同區南浪海灣的暖水泳池習泳，更以漁翁撒網方式喺Uwantsforum、親子王國兩個討論區提出「誠徵屯門南浪海灣會所會籍」，雖然出價較高，願意給300元報酬+200元按金，共500元作一年會籍費用，但都無人睬佢。</p></body></html>