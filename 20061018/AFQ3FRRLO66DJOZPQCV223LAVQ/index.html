<html><header><meta charset="utf-8"><title>一網股事：西王糖開始有異動</title></header><body><h1>一網股事：西王糖開始有異動</h1><p>西王糖業（2088）今年5月自高位6.90元回落，6月最低跌到3.30元，唔見超過一半。經過多月整固後，噚日又見異動，以大陽燭升穿降軌阻力，收報4.12元，升27仙，網上又見散戶熱烈討論。<br> 喺「香港討論區」入面，十幾個網友你一言我一語。mmaann、ekklee同s_ceci都上咗車，雖然隻股噚日大升7.01%，但三人至今仍是在艇中央。</p><p>好股唔好被震走</p><p>Ncream雖然都係艇戶，但係就好淡定：「我4.75入50000股，𠵱家都未驚過，你學吓啲基本功，做吓功課，就知佢有幾好。唔使擔心，只要係好股，一定會上……老實講，你愈係在意啲價錢，就愈容易被大戶震走。記住，大戶壓價係想你沽啲貨畀佢哋，根本唔需要在意價錢，遲早會賺到你笑。」</p><p>fareast1001則另有見解：「呢個幾星期可以睇到2088嘅成交量係少咗好多，好明顯上次去到3.6x，大部份大戶已經沽晒貨，𠵱家得番散戶玩，大多數交易都係幾K至百幾K之間……其實係好事，當股價升番一定水平，又會引起其他大戶注意，股價到時一定會再升。」<br> 西王糖係內地主要結晶葡萄糖生產商，產品大致可分為玉米提煉產品及玉米生化產品。集團今年8月公布中期（截至6月底）純利大升1.1倍，預測PE11倍左右，唔算貴。<br> 技術上，隻股7月中以長尾十字星回落以來，MACD現底背馳，出現熊牛訊號，噚日升穿10同20日平均線，同時突破保歷加通道中軸；成交配合，有見底之兆。惟現價已逼近50日線4.22元，或有阻力，可候回落至4元附近吸納，博突破4.40元後，挑戰5元阻力，短炒可在跌穿3.76元止蝕。<br> 余文</p></body></html>