<html><header><meta charset="utf-8"><title>代理迎新盤不斷做騷</title></header><body><h1>代理迎新盤不斷做騷</h1><p>第四季通世界都係睇住幾個豪宅價屋苑新盤食飯，年尾流流擦靚盤數都係靠呢鋪，所以各大代理都秣馬厲兵，今日誓師晒馬，聽日數據分析，後日貼埋大床賣樓，真係要歎一句，搵食艱難。<br> 美聯噚日搞咗單馬鞍山嵐岸晒馬騷，董事陳坤興向發展商長實嘅曹皎明經理，送上玫瑰同埋一篇英文詩，即場由區董梁志輝朗讀，話說篇詩有7句，每句頭一個英名字，串埋啱啱就係曹經理嘅英文名IRISCHO，都好有才子feel。蘭西反而最有興趣係，邊個先係幕後寫手？<br> 至於另一個超現實意向價嘅新盤荔枝角曼克頓山，港置董事姚偉南話，會安排一支為數150人嘅專隊，去打曼克頓山，短期內亦會喺嗰一帶增設據點。話時話，曼克頓山附近除咗美孚新邨，就只有工廠同地盤，睇怕想搵個有瓦遮頭嘅據點都唔容易。</p></body></html>