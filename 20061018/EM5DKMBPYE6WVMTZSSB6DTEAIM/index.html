<html><header><meta charset="utf-8"><title>林炎南馬不停蹄</title></header><body><h1>林炎南馬不停蹄</h1><p>𠵱家間間公司都講企業公民責任，連中銀香港都唔例外，最近除咗忙住做工商銀行孖展做到唔停手外，仲鼎力支持兼推動學界運動會同奧運馬術。噚日就喺中銀大廈搞咗個開展禮，搵咗喇沙仔同拔萃女做司儀，配合番呢個一年一度嘅學界盛事。<br> 唔單止咁，上月底仲特別為班老師安排咗三堂奧運馬術訓練班，等佢哋率先接觸馬術活動，到咗08奧運時，就唔使俾班學生問到口啞啞啦。<br> 奧運馬術訓練班嘅代表老師吳偉成，仲即席向記者介紹點樣欣賞奧運馬術，華華睇完真係大開眼界，原來奧運馬術項目包括花式跨欄同障礙賽等，既要考吓馬仔識唔識路，有冇倒轉方向行兼跨錯欄，騎師又要同馬仔配合，落地時又要企起身，唔可以坐喺馬仔上面，比起賽馬更講技巧。<br> 中銀香港副總裁林炎南話，要將馬術運動推廣至更深、更廣層面，誓要達致全民運動。既然講得咁有抱負，除咗喺學界推廣之外，又仲會推廣到邊個層次呢？</p></body></html>