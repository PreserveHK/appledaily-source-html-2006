<html><header><meta charset="utf-8"><title>股路縱橫：籌辦新賭線新世紀可憧憬</title></header><body><h1>股路縱橫：籌辦新賭線新世紀可憧憬</h1><p>港股在萬八關口爭持，但高位承接力好強，恒指曾跌過187點，但尾市都可以抽番上去，反倒升4點收場，連升6日，但期指就轉低水39點，而唔計認股證嘅下跌股亦比上升股多成百隻，好多人都打穩陣波，估計大市在萬八水平仍會橫行一段日子，整固完成後再上，初步目標係18500。<br> 工商銀行（1398）認購熱爆，由於息低（恒生仲唔使4厘，但只限500萬元），大額申請，制得過。𠵱家未知超購倍數，但工行「晒士」大，初步估計大額分配嘅比例應該有1%至1.5%，計埋利息嘅成本約3.30元，由於有窩輪同步上市，芬佬估計工行應該會有3.40元至3.50元，大額申請嘅都會有得執。<br> 新世紀集團（234）9月底已完成收購新加坡AIG大廈60%權益，由於物業估值已比收購價高，中期業績又有得入賬。<br> 新世紀主要經營郵輪（連賭場）、酒店和投資物業，業績表現穩步向上。一直以來，集團都有計劃拓展中國及東南亞新郵輪航線，最新消息係中國航線亦已試航，反應不俗，若能打通政治關節，成功開線，公司在郵輪業務的發展，將會開創一個新局面。</p><p>郵輪收益大增</p><p>集團現時擁有兩艘遠洋郵輪（佔60%權益），行走馬來西亞檳城和新加坡線，出租安排係包括每日定額租用費及相當於郵輪上角子機淨收益（扣除派彩金額）的30%。06年度（3月年結）郵輪業務的分類收益係8139萬元，升幅逾7成。<br> 為增加分享賭業的收益，計劃在今年底在其中一艘郵輪增設50部角子機，並會繼續與租用者洽商在兩艘郵輪增設角子機，進一步提升集團收益。<br> 現年度，估計盈利約1.4億元（不計特殊項目），每股盈利14.5仙，PE7倍計，明年股價有機會升上1元水平。<br> 郭兆誠</p></body></html>