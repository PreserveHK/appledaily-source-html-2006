<html><header><meta charset="utf-8"><title>窩輪搏擊：數據合理9648啱炒</title></header><body><h1>窩輪搏擊：數據合理9648啱炒</h1><p>道指逐步逼近12000關，幾時破關，破唔破到，好快就知，對於港股，道指係咪破關唔係好重要，只要美股唔出現大插場面，以港股𠵱家嘅形勢，上試18400係遲早嘅事。工行（1398）招股嘅反應好到不得了，掛牌前後帶起個市嘅機會好大，短線港股繼續樂觀。<br> 恒指10日線同20日線正向上移，𠵱家分別喺17868同17691，兩條線中間就係短線嘅支持區，恒指唔跌穿，港股就會一步一步咁推上去。<br> 大市暫在18000爭持，炒輪要揀啲有概念嘅嚟炒，前日啲國內銀行股腳軟，但係昨日又醒番晒，雖然唔係話點樣大升，但係隻隻都好似準備好炒番上去，建行（939）同中行（3988）以「陀螺」收市，交行（3328）就「破腳穿頭」，抽新股未必中，獲派嘅股份又唔會多，部份資金流番入嚟炒呢啲「影子股」都好合理，如果一齊炒上，啲C輪又會有一番作為。</p><p>交行C輪9648：論活力同波幅，交行向來較同類股份佳，所以，每次炒國內銀行股，交行C輪都係炒家嘅優先選擇。交行C輪9648昨收44.5仙，尚餘97日，溢價4.1%，好合理，槓桿率13.2倍（有效8.7倍），對沖值0.65，行使價5.68元，輕微價內，數據唔錯，輪價昨日未有跟足槓桿比率上升，除「收水」外，引伸波幅回落亦係原因，正股今日如果符合預期炒上，槓桿會有效發揮，交行先睇6.04元，破位睇6.40元，升到呢兩個價位，9648應該會分別上試55仙同埋80仙，喺48仙樓下買，正股跌穿5.76元沽出止蝕。<br> 俊樺</p></body></html>