<html><header><meta charset="utf-8"><title>金手指：施政報告提供炒股概念？ - 孫柏文</title></header><body><h1>金手指：施政報告提供炒股概念？ - 孫柏文</h1><p>上個禮拜三，曾蔭權特首發表任內最後一份施政報告，報告裏面當然談及很多想做的新措施或政策。大家可能已經喺到諗：「孫柏文呢個死硬派『積極不干預』、佛利民MiltonFriedmanfan屎，一定係想鬧曾蔭權放棄『積極不干預』政策，希望用隻金手指去篤醒曾特首。」今日我作為佛利民fan屎，雖然真係有好大引誘去篤醒曾特首，不過我今日唔想鬧佢，我想同大家分析究竟施政報告有冇提供炒股概念。政策留番明天先至講。<br> 上個禮拜五，小弟拜讀曾淵滄教授題為《特首提供4個炒股概念》嘅文章，令我今日有感而發希望同大家分享。曾教授喺文章裏面分析咗曾特首嘅施政報告，得出嘅結果就係有四類股票可以炒。我今日想大家討論就係曾教授講過嘅港交所（388），因為特首話，要修訂上市規則等多啲非本地企業來港上市，愈多企業嚟我哋特區上市，成交量就會增加，港交所會因而賺大錢。<br> 對呢個論點，我有少少唔同意，因為「畀企業自由融資、投資者自由投資」已經唔係特區金融業運作嘅大方向，今時今日特別講到企業上市嘅運作大方向，「保護投資者」先至係唯一考慮嘅因素。因為如果「出咗事」就有人要「孭鑊」，所以企業上市有咁困難得咁困難，監管機構就會算「好成功」。最好就係「冇企業上市」，因為如果冇企業可以成功上市，就唔會「出事」，唔出事就冇人需要「孭鑊」。如果你係一間需要融資嘅企業，不過遲遲都上唔到市，只因監管「做得好」。</p><p>「豁免通知書」無窮無盡</p><p>大家可能會問：「不過好似好多內地企業都成功來港上市，孫柏文有冇杞人憂天？」記得今次曾教授叫大家買港交所，係因為曾特首會修訂上市規例，不過我同大家講，點樣修訂啲規例都只會有內地企業同埋零星的本地企業上市。因為始終都有人驚「孭鑊」，除非可以「卸鑊」，點樣修訂規例都係冇人可以上市。祖國巨型國有企業可以成功來港上市，係因為監管機構知道可以「卸鑊」。已被邊緣化香港人組成嘅監管機構只要一句：「國家要推政策，國企要來上市，唔通螳臂擋車？」未來就算有國企爆煲嘅情況之下，都可以「卸鑊」。<br> 仲有，吸引呢啲「可卸鑊」企業來港上市，根本就毋須修改上市規例，因為我哋特區一路嘅運作模式，就係呢啲「可卸鑊」企業根本就收到無窮無盡嘅「豁免通知書」Waiver。任何條例都可以豁免，即係對「可卸鑊」企業有冇規例都冇所謂。曾特首只要繼續現時的「針對性」策略（discriminatorypolicy），需要「不能卸鑊」嘅企業遵守規例，「可卸鑊」企業收Waiver，曾特首就可以落實佢嘅施政方針。不過，應該冇得炒，因為孫柏文相信港交所股價已經反映咗呢個現實，除非可以開放港交所壟斷，如果唔係就只會規例照修、一切照舊。</p></body></html>