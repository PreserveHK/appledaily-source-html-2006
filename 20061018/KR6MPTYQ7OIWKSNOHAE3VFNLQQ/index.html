<html><header><meta charset="utf-8"><title>蘭西情報課：擎天半島業主買不停手</title></header><body><h1>蘭西情報課：擎天半島業主買不停手</h1><p>尖沙嘴九龍站4個豪宅屋苑之中，以擎天半島交投最旺，唔少業主買完一個又一個，自住之餘又作出租長線投資用途。好似啱啱有個擎天半島業主，近日又以1500萬買多個單位，用嚟收租。利嘉閣簡瀚沂話，投資者買入嘅係1座中層C室，1805呎，成交呎價8310蚊，屬市價。<br> 單位原業主04年4月以1150萬買入，揸咗兩年半轉手，賺咗350萬，升值超過三成。至於買家就諗住將個單位放租，月租叫緊5.5萬蚊，呎租30蚊，屬市價，如果租出，回報率有4.4厘，都算唔錯。</p><p>佢自住個單位，喺03年低價買入，1043呎，買入價只係445萬，𠵱家已經升到760萬，升值咗七成，不過佢冇意欲放售。<br> 簡瀚沂仲話，受惠於短期內多個豪宅新盤開賣，成交明顯轉旺，就以擎天半島為例，10月上半個月有10宗成交，平均呎價7100蚊，相對上月同期升咗分別11%同6.1%，表現最突出。<br> 電郵地址：nancy@appledaily.com</p></body></html>