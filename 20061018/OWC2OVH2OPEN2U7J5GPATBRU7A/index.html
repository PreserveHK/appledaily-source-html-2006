<html><header><meta charset="utf-8"><title>南航貪污案小股東唔上身</title></header><body><h1>南航貪污案小股東唔上身</h1><p>廣州最大宗貪污案──南方航空（1055）大股東南航集團原財務部經理陳利明案，周一開審，單睇呢宗案嘅金額好似好巨，但貪污手法一如其他類似案件：攞阿公錢借畀人收回佣，將阿公收益落自己袋，攞阿公錢借畀自己友「周轉」，博對方送車送樓……都係千篇一律嘅案情，冇咩「創新」。<br> 話說呢位「陳財神」，由01年8月至05年6月，多次以南航集團委託理財名義，將累積金額達43.552億人民幣（下同）嘅款項，借畀漢唐及世紀證券，收咗成5072萬回佣，仲將委託理財收益1234萬轉入阿女戶口，佢仲嚴格遵守「公司嘅錢即係佢嘅錢，佢嘅錢即係佢嘅錢」原則，將12億銀行借畀南航集團嘅錢，任意豪借予友人，少則3000幾萬；多則數億，又將老頂彭安發拉埋落水，話經其同意借3億銀，漢唐前廣州一把手韓曉軍，到案發都還唔到。<br> 近排大陸時興「和諧社會」同「反腐敗」，法官判刑應該唔會手軟，之不過啲錢追得番幾多就冇得估，南航小股東唯一叫好彩嘅係，呢單嘢唔關上市公司事，唔使上身囉。</p></body></html>