<html><header><meta charset="utf-8"><title>股場放大鏡：嘉利盈傳好事近</title></header><body><h1>股場放大鏡：嘉利盈傳好事近</h1><p>歐陽風上個月睇到篇報道，指根據入境處本港平均每日約有100人死亡，社會對殯儀服務需求甚殷，有見及此港府5年前已將殯儀館經營權拿出來招標，為期5年。由於係首次招標，有一定風險，故此5年前嘅招標唔算踴躍，結果由永恒殯儀館以一年400萬元租金投得經營權。<br> 永恒喺紅磡3間殯儀館當中係最細嗰間，只得21間房，但係據業內人士粗略估計，以永恒使用率約7成計算，「租房」收入每月300萬元，加上最賺錢的靈堂布置、打齋、棺木、喃嘸等殯儀服務，粗略計算每月也有300多萬，每月總收入600萬多元，計落5年總收入有3億幾元。<br> 永恒經營權今年屆滿，政府上月重新招標，呢個行業咁好賺，據報道今次招標有近40個財團入標，暗標月租標高3倍，更加有上海及新加坡財團加入競投，仲熱鬧過爭奪賭牌。<br> 香港上市公司之中，嘉利盈（8029）月前曾發表通告，表示已與獨立第三方就收購內地殯儀服務業開始磋商，據市場消息，呢單交易本周會有眉目，落實後正式成為本港首間做「死人」生意嘅上市公司。<br> 除咗交易傳快將落實，公司又向同行高薪挖角，請咗個喺殯儀業有30幾年經驗嘅老行尊管理，可以講係萬事俱備。香港咁細嘅市場，搞殯儀都可以咁好賺，國內市場咁大，條數都唔知點計。嘉利盈上個月炒得好勁，呢個月靜咗好多，如果𠵱家入市，可以0.48元止蝕，睇8毫。<br> 歐陽風</p></body></html>