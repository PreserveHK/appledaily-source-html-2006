<html><header><meta charset="utf-8"><title>中環在線：王永平照稿讀議員發火 - 李華華</title></header><body><h1>中環在線：王永平照稿讀議員發火 - 李華華</h1><p>上星期講過，立法會資訊科技廣播事務委員會，「車亞民」個位過咗莊畀大班，正當大家以為第一齣好戲係下月初「討論」二少單8號仔大刁之際，噚日第一次開會，居然就民間電台呢單嘢嚟咗次熱身，真係估唔到！<br> 點解個會咁有火花？話說大班新人事新作風，為咗捍衞言論自由，於是取消發問只得5分鐘嘅限制，咁蹺長毛踩場，立會三惡人長毛＋Emily劉慧卿crossover大嚿陳偉業，就係咁，一向與世無爭嘅工商科技局（CITB）局長王永平就變咗沙包！<br> 話時話，大家都陰謀論咁諗，大班可能係有心整蠱王局長！<br> 王局長噚日只係諗住循例講吓老細份施政報告，三大高手點解咁好火？皆因踩場嘅長毛話，佢同班戰友申請咗10個月搞民間電台，但王局長都唔騷佢，仲趁佢先排試播嗰陣拉人封舖，而香港只得三個電台係不知所謂……真係答又死唔答又死，王局長仲要繼續跟稿讀，話會研究開放大電波……於是咪畀長毛喪抦囉！</p><p>王局長當災</p><p>局長又提到除咗三個電台，仲有無數報紙互聯網畀大家講嘢……唔講報紙猶自可，大嚿聽完即刻話，𠵱家電台同報紙都係畀商人控制，報紙都愈嚟愈冇言論自由，查實係「富商治港」……唔知係咪講緊二少同《信報》呢？<br> 大嚿又提到香港一啲偏遠地區約500人嘅村落冇電視睇，但局長仍然照稿講……唉！<br> 輪到辣妹Emily，佢話𠵱家香港嘅電台基本上一片「官聲」，啲官得閒就上去講嘢，冇民間或民主聲音平衡吓……開始面紅紅嘅局長回應話，相信班同事唔會同意大氣電波只得「官聲」……唉，俾人「片」足個半鐘，完全有理由相信，官係唔需要有兩個口嘅，因為佢哋要講嘅嘢，一個口已經夠用有突。</p></body></html>