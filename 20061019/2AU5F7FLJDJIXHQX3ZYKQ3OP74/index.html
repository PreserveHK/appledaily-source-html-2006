<html><header><meta charset="utf-8"><title>3G電眼　手機可遙遠監視<br></title></header><body><h1>3G電眼　手機可遙遠監視<br></h1><p>唔知係咪軟硬太紅，開完Concert、拍過CM，搞到連網絡商PCCW推出新「波突」都要沾一沾佢啲氣勢！講緊嘅就係剛發布嘅3G監視器，外形十足軟硬嗰頂超人頭盔咁盞鬼，裏面其實係一隻電眼，只要用手機Call出視象通話，即變成遙遠監視器，兼可錄低四周環境，昅住菲傭做嘢同BB仔嘅生活情況就最啱！<br></p><p>512MB錄影18小時<br></p><p>原來數記、C記及3仔早就出過呢類產品，究竟PCCW呢件有乜咁特別值得一講？呢隻3G電眼除咗外形騎呢，佢背部仲收埋咗一條T-Flash卡槽，只要插張記憶卡落去，便即時變身成一部錄影機，隨時拍低電眼所睇到嘅任何環境，一張512MB卡容量仲可錄影達18粒鐘㖭！分唇仲幾多嘢玩，錄影嗰陣，㩒住手機Keypad掣可調校電眼上下左右唔同角度之餘，仲識得ZoomIn同ZoomOut兼調校大細聲，咁多嘢玩，齋當佢係一件普通Cam仔真係冇人信！淨機價都幾甘，成$1,860先玩到；如果申請用最平嘅$68月費，除咗畀300分鐘你慢慢玩之外，機價仲即減$600，聽落呢個價合理好多。<br> <br> 記者、攝影：陳國輝</p><p>PROFILE<br></p><p>30萬像素鏡頭<br> 3倍數碼變焦<br> 左右90度及上下45度調校<br> 日夜間攝錄模式<br> 查詢：PCCW（28881888）</p></body></html>