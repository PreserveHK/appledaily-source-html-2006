<html><header><meta charset="utf-8"><title>新腦勢：雙核心處理器＋超強顯示卡　露天Cafe變私竇</title></header><body><h1>新腦勢：雙核心處理器＋超強顯示卡　露天Cafe變私竇</h1><p>英特爾力谷64bit雙核心處理器Core2Duo，十幾間大廠紛紛推出對應Notebook，好不熱鬧！不過環顧一堆雨後春笋，冇乜邊部特別省鏡吸引，大多只係升級處理器了事。今次NEC就有點不同，新CPU搭超強顯示卡，坐喺露天Cafe開波打機睇碟，做埋Project再傾埋視像電話都仲得，大可霸住個位恍如私竇咁慢慢Hea！<br>記者：許福合<br>攝影：陳盛臣<br>ImageGirl：Fion</p><p>途經Cafe忙裏偷閒</p><p>Fion啱啱喺朋友度傾完公司Project，返歸時經過一露天Cafe，忽萌坐低Hea吓嘅意念，攰攰哋歎番杯IceMocha提神都好喎。</p><p>皮面機身</p><p>新機落地，自然要好好保護，幸好E6210特別喺機面包上少見嘅啡色皮，摸上手質感特別，放喺枱面都唔驚咁易刮花，穩陣過甚麼鋼琴鏡面嘅機種。</p><p>打機解悶</p><p>一杯咖啡到肚，悶悶哋不如打機Relax吓！開隻《FIFA》踢番場英法大戰，喺圖像特效全開及高解像底下，E6210表現依然流暢爽快，全靠粒GeForce7300幫到手！</p><p>周街煲韓劇</p><p>連贏兩場法國，已經打到手攰，心念一轉想煲埋套韓劇！估唔到喺室外，屏幕顯示依然清晰，不過唔敢開太大聲，怕嘈到人！</p><p>傾長途電話</p><p>阿Rain呢排咁Hit，令我不禁攞番套《浪漫滿屋》嚟煲，睇咗一陣，忽然省起去咗美國讀書個妹，計吓時差佢應該未瞓，一於連上Skype，問吓佢同Peter仔感情進展。係咪覺得我哋好姊妹情深呢！</p><p>記者畫面實測</p><p>勁卡打機爽</p><p>對於一班鍾意打機嘅用家，揀電腦時對佢用嘅顯示卡自然特別留意，尤其係Notebook，好多時因為慳電關係，用嘅顯示卡都係次一級，與Desktop相比，總係差一皮，成日覺得Notebook打機差啲，呢次NECE6210就專攻機迷需要，採用Desktop都用咗無耐嘅nVIDIAGeForce7系嘅GeForceGo7300，仲內置埋256MB視像記憶體，7300用上最新ShaderModel3.0技術，大大增加畫面真實感，再加埋E6210本身已用上最新Core2Duo處理器，打起機上嚟自然係快夾爽！除此之外，7300喺睇片亦有幫助，用上PureVideo技術，聽個名已經估到，可以令到畫面提高清晰度，配合E6210質素不俗嘅屏幕，視覺效果一流！</p><p>皮面連眼仔有特色</p><p>E6210外形相當特別，與一般Notebook黑色、白色或鋼琴機面不同，機面外殼用上個啡色皮面，有凹凸質感，拎住唔為意仲以為拎住個靚靚公事包一樣！除咗皮面有新鮮感之餘，其實亦好實用，唔驚好似一般Notebook咁輕易刮花機面，襟用好多！另外喺芒上面，設有個30萬像素眼仔，無論係視像會議、影相又或拎嚟拍片，都綽綽有餘。而眼仔旁邊嘅快速掣，更係專為《Skype》而設，一㩒就會自動啓動《Skype》，立即就可以打電話到世界各地，而且價錢仲平好多，一般都係1蚊到2蚊（每分鐘），鍾意煲長途電話粥就可以慳番唔少。</p><p>PROFILE</p><p>處理器：Core2DuoT7200（2GHz）<br> 記憶體：1GBDDR2<br> 硬碟：100GB<br> 顯示卡：nVIDIAGeForceGo7300<br> 光碟機：DVDSuperMulti/DL<br> 屏幕：14.1"WXGA<br> 體積：310×258×27.5~34.5mm<br> 重量：2.3kg<br> 查詢：NEC（27955333）</p></body></html>