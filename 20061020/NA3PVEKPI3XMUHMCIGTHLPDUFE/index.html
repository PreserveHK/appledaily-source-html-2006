<html><header><meta charset="utf-8"><title>入選中超明星賽<br>求驗客手記：吳偉超為港爭光</title></header><body><h1>入選中超明星賽<br>求驗客手記：吳偉超為港爭光</h1><p>我求大俠日前收到風，效力中超上海申花嘅港腳吳偉超，入選中超南北明星賽，總算為港爭光喇！<br> 據講超仔係因為部份入選球員唔出席，先獲補選參加本月29日舉行嘅明星賽，不過能夠參與已經好唔容易。今次明星隊係由教練們投票選出，但票數唔公開，原則係每隊至少有1人入選。<br> 內地新浪網就用「表現最穩定」來形容超仔，而且上海申花後防今季中超失球第二少（18球），超仔同國腳李瑋峰更被譽為最豪華防線，可見呢位港腳喺國內已經有番咁上下地位，今次入選亦係眾望所歸。<br> 超仔接受訪問時講到：「好開心可以係6位入選明星賽嘅申花隊員之一，不過目前最重要係幫申花攞聯賽亞軍，下屆就可以繼續參加亞冠盃賽事，意義好大。至於下季目標，雖然現時都有其他球會搵我，但我踢完今季先至諗轉會嘅問題。」</p><p>力爭聯賽亞軍</p><p>講番超仔今季表現，上陣15場只係領得兩面黃牌，中超踢法硬朗體力化，作為防守球員打得咁亁淨好難得㗎。申花周日中超「煞科戰」擊敗遼寧隊，就可以成為聯賽亞軍，超仔加油啊！<br> 「本地球員成日埋怨球迷唔支持，其實只要努力，球迷自然會支持；超仔就係好例子，幾年來喺國內默默耕耘終見出頭天，其他本地球員真係應該向佢學習喇！」</p></body></html>