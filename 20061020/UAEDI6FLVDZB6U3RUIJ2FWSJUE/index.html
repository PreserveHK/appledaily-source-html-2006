<html><header><meta charset="utf-8"><title>先達密探：SE加支筆又登場</title></header><body><h1>先達密探：SE加支筆又登場</h1><p>呢個月SE新機狂出，繼早前擺出一款外形普普通通嘅Z550i之後，其延續版本Z558i又喺機場出現。黑色摺機Design以及藥丸形外屏幕維持不變，變嘅只有提供多一項手寫輸入，但除此之外，Stylus就唔可以操作其他功能，難怪Sales都唔多睇好咁啦！</p><p>售賣點：T-OneMobile（26289090）</p><p>N5300行貨贏水貨</p><p>N記隻音樂手機5300行貨終於見街，賣價為$2,180都算合理，Sales仲大讚呢次行貨做得好周全，跟機除咗送一張256MB卡之外，另外再搭多張512MB卡，用嚟抄歌肯定夠晒數；至於水貨雖然再度冧價$100至$1,880，但始終送得一張256MB，當然唔夠行貨咁筍啦！</p><p>售賣點：T-OneMobile（26289090）</p><p>高檔貨N8801冧$1,500</p><p>講起呢個月嘅大插水手機真係唔多，Sales話數埋五隻手指都冇，但一係唔冧，一冧就好似呢部水貨N8801咁又真係幾誇張！佢上星期仲賣緊$4,000頭，點知今個禮拜即插水至$2,780就有交易，足足跌咗$1,500咁多，機場裏面仲有店舖賣得更平，但據講抽起咗部份配件，買家要注意吓喇！</p><p>售賣點：樂進（23806098）<br> 記者、攝影：尹謹基</p></body></html>