<html><header><meta charset="utf-8"><title>與楊受成姪女撻着3個月<br>花弗陳冠希首認戀情</title></header><body><h1>與楊受成姪女撻着3個月<br>花弗陳冠希首認戀情</h1><p>超級𠝹女王陳冠希（Edison）與楊受成姪女Vincy近日打得火熱，日前本報獨家拍下二人在美國洛杉磯街頭激咀，想不到入行六年來緋聞成籮但一直拒認戀事的Edison忽然轉死性，昨日出席公開活動時破天荒直認拍拖，肯定Vincy的正印女友地位，相信必定令曾與他拍拖三年也不獲承認的舊愛陳文媛（BoBo）酸溜溜。</p><p>本報日前獨家踢爆陳冠希在美國洛杉磯出席其首齣荷李活電影《TheGrudge2》（《不死咒怨2》）首映禮期間，獲拍拖三個月的商人楊受成姪女、東華三院前主席楊超成的18歲女兒Vincy秘密相伴，共度他的26歲生日，二人大方到名店區拍拖，情到濃時更當街激咀，恍如一對接吻魚。</p><p>春風滿面<br>談女友笑不攏嘴</p><p>被封為𠝹女王的Edison向來緋聞多多，當中與陳文媛一段發展三年的地下情最廣為人知，二人雖然多次被拍得出雙入對，但Edison始終否認戀情。不過Vincy的魔力卻對Edison發揮奇妙作用。<br> 美國HipHop界巨星KanyeWest下月28日會在西九龍HKOutdoorDrive-In舉行一場演唱會，Edison會擔任表演嘉賓。Edison昨日在灣仔君悅酒店出席個唱記者會時，竟史無前例地首度直認戀情，接受訪問時更全程春風滿面，笑不攏嘴。（陳：陳冠希　記：記者）<br> 記：美國之行係唔係好sweet？<br> 陳：幾sweet，幾開心，我知俾人影到，但係冇所謂，我喺香港都有同佢（Vincy）出街。<br> 記：你同Vincy係唔係拍拖？<br> 陳（甜笑）：都拍咗一段時間。<br> 記：但你家姐陳見飛話唔知你拍拖。<br> 陳：佢話唔知，你就要問番佢，佢都係想尊重我嘅答法。<br> 記：你哋係唔係見家長？<br> 陳：坦白講，係唔關你事，我已經認咗係女朋友，唔使講埋幾點瞓覺、食乜早餐，呢啲係私人嘢。<br> 記：今次係你第一次認拍拖喎？<br> 陳（甜到漏）：認係因為穩定，坦白講我之前係有拍拖，但係因為之前唔知道會唔會拍一、兩個月就冇，唔知道係唔係真係囉，但係呢個係好有機會longterm啲，所以先夠膽出嚟講，哈哈哈。</p><p>記：你欣賞佢啲乜？<br> 陳：鍾意就鍾意，係咁簡單，愛情唔需要解釋，大家啱feel，一齊開心就得。<br> 記：你同佢點識？<br> 陳（害羞）：做緊嘢時識，好奇怪㗎，係離開英皇後先識。點解你哋唔問我喺美國首映啲嘢，好開心㗎。<br> 記：你女朋友有冇陪你睇首映？<br> 陳：佢同我一齊睇首映，佢覺得好驚，驚戲最重要梗係驚啦。<br> 記：咁你有冇即刻保護佢？<br> 陳：有，佢坐喺我隔籬。</p><p>街頭失控<br>爆粗唔扣安全帶</p><p>其實Edison過去與陳文媛拍拖可謂公開的秘密，與混血女模MaggieQ的關係更拉扯達五年，但他一直矢口否認戀情，不知BoBo和MaggieQ得悉Edison今次轉死性，又會否覺得吃不到的葡萄是酸的？<br> 不過，昨日甜蜜承認戀情的Edison，前晚11時多獨自離開其中環band房時，被本報記者問到是否蜜運一事，他竟發狂爆粗說：「關你×事呀！你哋做埋啲×嘢！」記者指他與Vincy在美國拍拖時表現甜蜜，他更連環爆粗發茅說：「點解有咁多人做嘅嘢你唔做，要做埋啲×嘢！×人做×嘢！」其後他登上違例泊在街邊的平治戰車，未有扣上安全帶即踩油絕塵而去。<br> 採訪：駱華齡<br> 攝影：仇志德、娛樂突發組</p></body></html>