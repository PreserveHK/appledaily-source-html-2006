<html><header><meta charset="utf-8"><title>股海實戰錄：富豪破頂指日可待</title></header><body><h1>股海實戰錄：富豪破頂指日可待</h1><p>裕元（551）集資並無整散個市，恒指同期指於昨早高開後一直守於萬八點關樓上，其後反覆回升，跟住突破18100關口，再創6年幾新高。周五晚美股並無重要數據，市場焦點在下周的聯儲局議息會議，美股同港股好友似乎好有信心。<br> 期指昨升203點，期指淡友慘被挾倉，收市高水成54點，淡友又被「陰」咗一次，趙飛雲近排一路都被呢種欲升還跌，但又跌唔落嘅氣氛影響，搞到無心戀戰，個倉沽剩一隻股票，睇嚟呢種心態要略為調整一下。</p><p>中保候低吸納</p><p>即使不炒指數股，炒炒唔多跟大市之落後二三線股，在這個大市火熱時期，應該唔會有好大問題，好似光大控股（165）長期立地成佛，近幾日竟然可以一飛沖天，當中有何提示，係時候認真思考。除光控外，紅籌股重組陸續有來，較早前同文郭兆誠兄提及隻中保國際（966），最近兩日升到識飛，且看下周會否調整，屆時會考慮候低吸納。<br> 太古A（019）早排獲施懷雅家族增持，日前睇港交所（388）嘅股權變動資料，發現上周又獲CapitalGroup增持200萬股，涉資逾1.6億元。太A早排由85元樓上跌落嚟，最低都係落到81.65元，近兩日彈返上去，如果有80元水平，趙飛雲打算補番些少高位沽出嘅貨。<br> 富豪酒店（078）曾升上0.78元，差一格就到52周高位0.79元，收0.76元，繼續橫行整固。日線圖富豪已經非常超買，橫行多兩三日，令技術指標回落，反而係好事，只要消化完短期超買，破頂只係遲早嘅事。<br> 趙飛雲</p></body></html>