<html><header><meta charset="utf-8"><title>公戲私用：《飄移東京》涉谷追逐戰日本甩尾王落場教路</title></header><body><h1>公戲私用：《飄移東京》涉谷追逐戰日本甩尾王落場教路</h1><p>日本飄移文化認真厲害，繼香港《頭文字D》後，連荷李活都受到感染，講緊嘅係《狂野極速》第三集《飄移東京》。同前兩集相比，今集少咗一味死衝爛撞，換嚟更高層次嘅飄移技術。如果電影上畫時錯過咗呢套正片唔緊要，因為3區DVD已經殺到。睇完包你想哼番句：「頭搖又尾擺，飄移境界！」<br>記者：陸俊雄</p><p>特別收錄土屋圭市</p><p>如果你係一個唔熟車嘅戲迷，咁就要知土屋圭市係邊位，佢係真正嘅日本「甩尾王」，為《飄移東京》擔任替身同飄移顧問。其實佢喺戲入面出現過，穿藍色風褸坐喺碼頭邊釣魚嗰位仁兄就係佢，最抵死係佢笑主角學極都唔識飄移。喺Bonus入面，大家可以睇到佢親身示範點樣飄移。</p><p>除咗高手現身，導演仲大爆涉谷追逐戰嗰幕，其實部份鏡頭喺洛杉磯拍攝，真係完全睇唔出，果然係荷李活嘅高超CG技術！觀眾仲可以睇到，動作指導用玩具車仔喺畫板上設計片車路線，睇落勁似NBA教練喺場邊用畫板講戰術。<br> 此外，導演為求令演員拍得更加投入，仲專門搵人教佢哋飄移技巧，落場實試。眼見幾位主角苦練飄移成功，個個事後都話勁好玩勁有滿足感，真係羨慕死一班想玩飄移嘅車迷。如果你想學番一招半式，真係不容錯過。</p><p>必睇4場片車戲</p><p>用故事薄弱但節奏緊張嚟形容呢套電影，大抵沒有戲迷反對。其實《飄移東京》開場冇耐就已經嚟料，喺礦場嗰一幕，就出現美式橫衝直撞，翻車唔死嗰種場面，睇到筆者眼都突埋！<br> 到第二場，就輪到停車場嗰幕，好多車迷都話最正，事關場內通道又窄又多彎，主角Sean初遇甩尾王DK，畀對方用部350z飄移擊倒，輸到冇面見人。但主觀嚟講，筆者更鍾意第三場涉谷追逐戰，特別係DK用350z力追阿Sean師傅韓哥嗰幕，對住滿街途人嘅馬路飄移過去，十足摩西過紅海咁壯觀，人群一分為二。再加埋韓哥最後撞車爆炸，刺激得來帶點感情戲。<br> 師傅死咗，徒弟為報仇，第四場跑山就最似《頭文字D》。至於結局係點？Sean係咪挑戰DK成功，成為新一代「甩尾王」？唔話你知等你自己睇！</p><p>買DVD贏三洋投影機</p><p>除咗睇好戲，DVD買家仲有機會贏取三洋PLV-Z5投影機，連Da-Lite16:977"DesignerContour手拉淺灰白幕一套，總值$20,000。另外，如果你係SmartTone-Vodafone客戶，仲可免費下載《飄移東京》3D手機遊戲㖭！</p><p>PROFILE<br> 發行：年代電影（27873612）<br> 售價：$135</p></body></html>