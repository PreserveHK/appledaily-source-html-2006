<html><header><meta charset="utf-8"><title>名人Blog：網友力數梁伯韜「威水史」</title></header><body><h1>名人Blog：網友力數梁伯韜「威水史」</h1><p>係ex紅籌教父梁伯韜仲未成為新一代電訊大亨之際，《香港討論區》嘅網友就率先同大家重溫一吓佢老人家啲威水史，由百富勤收檔嗰日梁生喺鏡頭前流眼淚，幫李察蛇吞象買老電，到TOM仔招股小市民喪排隊……<br> 似乎對梁生極有意見嘅vacvac711，召集網友「數一數梁伯韜這個大鱷」，佢話：（1）當年梁生打理百記，最唔應該係佢將百富勤值錢的東西轉移去賣畀𠵱家的巴黎百富勤，仲話「係為散戶好」。（2）當他搭上李超人細仔李澤楷搞出蛇吞象（8號仔），累死唔少人，特別係靠8號仔退休嘅人士，因為當年8號仔同5號仔（滙控）一樣咁穩健。（3）現在搭上李超人，又唔知幾多人會俾佢𠱁……</p><p>演技無得彈</p><p>咁其他人又點睇梁生呢？jszewin話，如果有機會同佢傾計，你會知道點解佢可以成為李嘉誠身邊嘅人，轉數之快，說話技巧都是一流；yingyum就記得梁生當日對住鏡頭喊住講：「對唔住啲伙記，對唔住啲散戶。」yingyum嘅評語：演技無得彈!<br> Harrygame就咁講：記得tom新股上市佢一招小量銀行收票，令眾多小市民日曬雨淋排隊，雖然隻股係炒起，但佢企係一邊偷笑個樣真係一世都記得！唔知大家係咪等住睇梁生點入主8號仔，到時又會點樣演繹佢嘅「泊車仔」論呢?</p></body></html>