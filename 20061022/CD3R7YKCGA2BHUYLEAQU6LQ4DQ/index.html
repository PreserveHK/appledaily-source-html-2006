<html><header><meta charset="utf-8"><title>搵工跳槽 - 左丁山</title></header><body><h1>搵工跳槽 - 左丁山</h1><p>晚飯時碰到播音L，三句唔埋就話請人做工好難，佢哋面試咗一批人，拍板後發聘任信通知幾位成功者，點知全部回覆同一答案：對不起，我不會來。播音L為之氣結，對左丁山大嗌一聲：「世界真係咁好景？」左丁山話：「你個電台咁多規矩，新人入到去，容乜易唔熟行情，無意中就犯下天條，要入赤柱！」做電台、傳媒，最重創意，但跟足程序做事好似機械人咁樣，有創意之人就會覺得煩悶，唔會遷就嘅，要搵錢養家者就好難講。<br> 賓架S仲杰。播音L發招聘信，食晒檸檬，都話事先知道吖，可以再搵。賓架S發聘任信，對方簽名回覆作實，於是唔再搵人。點知一個月後，到新人上工之日，咦，冇人返工嘅！打電話去問，背信之人話：「哦，公司留我，加咗人工，都係唔辭工去你哋度咯，好對唔住。」呢種情形，發生三四次，賓架S發𤷪話：「𠵱家啲後生仔認真唔識做事，唔返工就一早通知吖！」各大學之職業輔導人員千祈要教啲新畢業生，人哋請你，你唔制，冇緊要，但一定唔好簽招聘信應承人哋，跟住去咗第二間做。<br> 搵工跳槽之風大盛，令主管級大為頭痛。不過，公司唔好埋怨咁多噃，因為𠵱家興高層人工加得多，低層人工加得少，愈低級愈加得少，此乃供求效果。夥計為咗證明自己實力，惟有鬆人博加多啲人工，或者博公司留人加薪。呢招並非夥計唔夠loyal，或冇良心，而係公司話事人唔重視薪酬結構合理化所致，今時今日，招聘好人才，留住好人才，先至係企業競爭分出勝負之最大分野，公司如此，城市、地區、國家亦然，美國自九一一之後，反恐怕恐成狂，極度收緊外國學生嘅入境簽證，令到美國啲大學收少咗好多外國學生，變相拒絕人才入口，甚為不智。香港冇條件學習美國拒人於千里之外，正好趁機收多啲外地學生，並且准佢哋在香港搵工。</p></body></html>