<html><header><meta charset="utf-8"><title>行埋屏山文物徑</title></header><body><h1>行埋屏山文物徑</h1><p>意猶未盡的話，離開迷你電單車會後，仲可以去西鐵站附近行本港首條文物徑屏山文物徑，睇睇中國傳統建築，了解過往新界嘅傳統生活面貌。</p><p>聚星樓</p><p>香港現存唯一古塔，又稱文昌閣，青磚塔身原本有7層，如今只得3層。塔底層供有土地神位，並有木梯可登上層，二樓內供關聖帝君。此塔建於明朝，有600幾年歷史，由鄧彥通所建，相傳為男丁不旺而建，建後鄧氏子孫興旺，人才輩出。</p><p>愈喬二公祠</p><p>新界五大族之一鄧氏，早於12世紀定居於屏山，並建築祠廟。文物徑保留咗全港最大嘅祠堂鄧氏宗祠同埋隔籬間愈喬二公祠。兩祠堂格局相若，都係三進兩院式建築，昔日祠內曾設學校，教授村民讀書。</p><p>上璋圍</p><p>由鄧氏族人建立，由青磚築砌而成嘅圍牆下，有分排建成嘅古屋、門樓。𠵱家部份圍牆已拆卸，但仍可見傳統圍村的布局同風貌，係屏山文物徑內唯一圍村。</p><p>古井</p><p>呢塊坑渠蓋唔係一般街邊水渠，而係文物徑內嘅古井，有超過800年歷史，當時居民夠唔夠水用都係靠佢㗎喇。</p><p>地址：坑頭村、坑尾村和上璋圍<br> 交通：天水圍西鐵站D出口，行5分鐘到達聚星樓，再沿坑尾村方向行10分鐘</p></body></html>