<html><header><meta charset="utf-8"><title>濠江美食：牛肋骨齋燒唔燶靚扒自動咇油</title></header><body><h1>濠江美食：牛肋骨齋燒唔燶靚扒自動咇油</h1><p>帶Gloria去澳門食韓燒，扁嘴喎，話要Keepfit嫌韓燒太油膩；坐低，Order一塊兩磅重肉眼扒同牛肋骨，皺埋眉㖭，叫佢倒油落鑊慘過叫佢死。剛拎起支油，老闆猛咁擰頭話：「食韓燒唔使落油㗎。」唔係啩？平時喺香港食韓國燒烤，唔落油塊扒肯定燶晒，「塊肉靚嘅話，自己識咇油喇。」最後真係一滴油都無落過，入口不知幾Juicy，果然係靚扒。<br>記者：黃若茵<br>攝影：伍慶泉<br>模特兒：Gloria（UMovie）</p><p>牛肋骨$130</p><p>一份美國牛肋骨有兩大塊，比肉眼扒份量更多，烤至全熟食都唔會韌，醃得甜甜哋味道夠香，同樣唔需要落油，入口一樣Juicy，齋食唔點任何醬料都好夠味。</p><p>韓國籍老闆出品正宗</p><p>過江食韓燒，選擇的確唔多，上澳門版Openrice網頁，搵到兩間韓國菜館咁大把。今次捐窿捐罅，竟然搵到一間正宗韓國菜館，「李家韓國燒烤館」老闆係韓國人李東煜，孖住幾兄弟姊妹過江開餐廳，細妹李小姐話：「我哋嚟咗澳門年幾，哥哥本身係大廚，我就負責樓面工作。」點解要揀澳門，唔揀香港呢？「香港好咩？物價指數高過澳門好多，𠵱家小本經營諗住小試牛刀。」呢次小試牛刀似乎唔錯，下午5點未到晚飯時間已經有幾枱韓國籍食客，連韓國人都捧場，肯定出品夠正宗。怕唔識講韓文落唔到Order？放一億個心喇，雖然李氏一家只有細妹識講少少廣東話，但樓面全部係澳門人，識Talk識聽肯定溝通得掂。</p><p>靚爐燒扒唔黐底</p><p>開舖，先要搞掂烤爐問題，李小姐話：「我要喺韓國訂貨，攞起個燒烤爐可以直接換個火鍋落去，大小位置啱啱好，成套燒烤爐澳門無得賣㗎。」喺香港食韓燒，劑劑都怕啲肉黐底落勁多油，叫我一滴油都唔落齋燒？堅定流呀？又堅喎，燒出嚟塊牛扒又真係好靚喎，「因為個燒烤爐靚，爐面有層保護膜所以唔會黐底，熱力將肉類烤熟，肉類本身就會出油。」燒完，牛肉絕無燒燶變炭迹象，爐面亦無黐住醜樣肉屑殘骸，呢餐韓燒少油唔熱氣，結論係──Gloria食得仲多過我。</p><p>牛肉眼扒$150</p><p>$150件，感覺有啲貴，見到塊美國肉眼扒就知物超所值，勁大塊足足有兩磅咁重，抵呀！咪落油，塊肉夠靚會自動咇油，建議烤至半生熟，肉感夠腍夠爽，點少少豉油食就Perfect喇。</p><p>海鮮火鍋$200</p><p>足3至4人份量，有鮮蝦、豆腐、魷魚、蟹、蜆同雜菜。我、攝影哥哥加Gloria要大半個鐘先食完，魷魚煲到最後都依然爽口。</p><p>石頭鍋飯$70</p><p>李小姐話：「鍋飯餸料全部係菜，特登唔落肉啱晒素食者。」生菜、菠菜同韓國野菜夠鮮，要辣？落韓式辣椒醬撈勻掂晒。</p><p>炒年糕$70</p><p>李小姐話：「炒年糕好香口，怕辣嘅話起初會比較難入口，不過咬多幾啖就知正。」辣椒汁果然夠勁，我勉強頂得住。</p><p>前菜無限食</p><p>韓國人好注重前菜，差不多每家每戶都會自製泡菜，「李家」前菜好受歡迎，可惜李小姐話製作過程絕不能公開，不過就可以免費無限次添加，抵呀。</p><p>教埋你<br>1.咪捧飯食</p><p>熱辣辣石頭鍋飯上枱，Gloria即時夾飯落碗準備大擦一餐，李小姐即刻叫停佢：「韓國人會用碗飲湯，唔會用碗食飯。石頭飯要放碟食，咪捧住隻碟食呀，好無禮貌㗎，要放喺枱面用筷子逐箸夾嚟食。」</p><p>2.必用銀餐具</p><p>筷子、匙羮、碟、碗等餐具全部由韓國購入，李小姐話：「係咪正宗韓國餐廳，睇餐具就知嘞，傳統必用銀器餐具。」</p><p>食客有Say</p><p>Seobumjoo：「前菜我最鍾意涼粉，主菜最鍾意海鮮鍋。我經常幫襯，因為老闆都係韓國人，有親切感嘛。」</p><p>搵食攻略</p><p>李家韓國燒烤館（853-753503）<br> 地址：澳門新口岸皇朝區波爾圖街425號光煇苑第一座<br> 營業時間：11:00am-12:00mn<br> 交通：由碼頭乘的士約$20<br> 座位：60個<br> 人均消費：$150-$250<br> 最好賣：牛肋骨</p></body></html>