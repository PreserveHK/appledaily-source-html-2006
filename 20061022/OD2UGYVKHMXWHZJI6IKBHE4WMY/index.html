<html><header><meta charset="utf-8"><title>兩個月到3年<br>FollowMe：中海化學坐4望10</title></header><body><h1>兩個月到3年<br>FollowMe：中海化學坐4望10</h1><p>上期推介成渝高速公路（107）與中海化學（3983），有失有得。成渝曾升至1.41元，收1.35元，跌2%。中海化學一度高至3.07元，收2.99元，仍升11%。強者愈強，中海化學要加碼，目標4元不變，升34%。<br> 另一出擊對象係首長寶佳（103），引入過江龍大股東，創兩贏局面，目標1.05元，升62%。<br> 上期分析中海化學，限於篇幅，到喉唔到肺，今期要詳加解構，加強各位持貨信心，否則好易為蠅頭小利而放走一條大魚，日後又要高價追回。<br> 中海化學啱啱上市，招股價1.90元，現價升57%，看似夠皮，其實僅係起步，好似一匹打吡佳駟，只係放頭跑咗400米，仲有4/5路程，沿途仍可繼續上馬，過終點Win出時賺鋪勁。</p><p>李兆基劉鑾雄有揸</p><p>好股與純種馬無異，遺傳因子影響成就極大。中海化學母公司中海油（883），01年上市，至今累升逾4.4倍，同系中海油田服務（2883）02年底上市至今亦升1.5倍。日後中海化學必有條件累升1.5倍至4.4倍，目標價坐4元望10元。4元係指兩個月內嘅目標價，10元係指3年內嘅目標價。<br> 除有貴族血統（BlueBlood）支持外，中海化學本身業務亦得天獨厚，產銷氮肥（尿素），所使用天然氣由中海油供應，供源穩定，價格合理已可跑贏對手，成為國內同業龍頭大哥，更啱基金胃口。<br> 中海化學出台即獲識貨基金青眼，全球最大化肥生產商挪威Yara集團入股10%，成為策略性股東，且承諾3年內不會出售，可見在世界同業中地位如何顯赫。本地富豪李兆基與劉鑾雄亦有入股，只是持股量未超越5%，暫毋須披露而已。<br> 講到前景，肯定靚爆鏡。中國全力扶農，免農業稅可令農民購入更高質素肥料，中海化學受惠必大。再以PE與P/B比較，預測中海化學PE僅9.2倍，以全球同業平均預測PE逾18倍計，仍有翻一番條件。現價P/B僅2.5倍，亦比全球同業平均P/B3.5倍有近30%折讓，足以支持股價短期內升至4元以上水平。</p><p>寶佳就嚟會飛</p><p>第2隻推介嘅首長寶佳，處境與中海化學相似，最近引入比利時Bakaert集團，共創兩贏局面。有此策略性第2大股東支援，寶佳盈利料可大幅騰飛。現價仍站Bakaert入股價0.65元水平，完全未反映此超勁有利因素。<br> 寶佳在國內產銷鋼簾線，供車業子午線輪胎之用，市場前景好掂。Bakaert擁有生產鍍銅鋼線物料專業技術，屬半完成鋼簾線，全球年銷額達30億歐元，進駐中國後，已成為市場一哥。今次入股寶佳，佔發行股本19.59%，出錢又出力，提供市場供應有限物料予寶佳，對寶佳極為有利，並保證寶佳鋼簾線年產量，由目前3萬噸，到明年底時可提升1倍至6萬噸，日後再增至8萬噸，物料價格鎖定上限，不虞成本上漲，盈利將隨產品價格與銷量齊升而躍進。<br> 寶佳11月6日開股東特別大會議決Bakaert入股行動，一旦通過，就係寶佳股價飛升之時。<br> 高彰坡</p></body></html>