<html><header><meta charset="utf-8"><title>N代掌門人之七：我念舊，所以開番間舖！</title></header><body><h1>N代掌門人之七：我念舊，所以開番間舖！</h1><p>「南亞餐廳」第二代掌門人Julia說：「因為阿哥同我一樣，唔想間餐廳就咁結束，所以我哋走埋一齊開番間舖。」一字一句充滿對爸爸的感情。餐廳重新開張，店名加「1964」這個年份，為的就是紀念餐廳在42年前創辦，「話晒都係間餐廳養大我哋，我哋全家人以前一齊喺餐廳食飯，度過唔少開心日子，結業真係好唔捨得。𠵱家重新開張，雖然走年輕形象摩登路線，不過食物質素同以前一樣咁有水準。」<br>Julia念舊，對舊夥計有感情，舖頭𠵱家唔少夥計都係尖沙嘴舊店員工。新舖大廚叫龍哥，他的爸爸是舊舖第一代大廚，他說：「創辦人林先生細細個睇到我大，我對南亞都好有感情，就係因為呢啲感情分，所以林小姐話要開番南亞，我即刻答應返嚟幫手。」食物方面，全舖上上下下都認為要保留傳統，很多食物都堅持舊時的繁複工序，所以現在工作得好辛苦，不過Julia都話︰「見番好多熟客特登返嚟幫襯，又有一家大細嚟蒲頭，就會覺得好開心。」<br>記者︰方綺君<br>攝影︰黃子偉</p><p>海南雞飯$65</p><p>餐廳至出名海南雞飯，當年劉鑾雄、任志剛與汪明荃都慕名而來，用的是3斤重左右的走地雞，醬則有辣椒、檸汁和蒜茸，這雞飯，味道42年來未變過。</p><p>大頭蝦西冷牛扒$118</p><p>包餐湯連飲品。扒餐不斷改良，經常會有不同的組合，用越南大頭蝦配西冷扒，因為用料新鮮所以略煎已經好鮮味。</p><p>咖喱羊膝$70</p><p>包餐湯連飲品。大廚龍哥用香料炒香咖喱，秘方自他爸爸開始沿用至今，非常香濃。新西蘭羊膝用香草醃過，香上加香。</p><p>南亞餐廳1964（21873487）<br> 地址︰銅鑼灣禮頓道17至19號地下</p></body></html>