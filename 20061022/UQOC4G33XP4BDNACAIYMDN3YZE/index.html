<html><header><meta charset="utf-8"><title>揸ATV扽住落山PatPat受罪</title></header><body><h1>揸ATV扽住落山PatPat受罪</h1><p>澳門又舉行東望洋，不如過去望吓？過去望，不如自己揸仲爽！你無車無牌又無錢？唔緊要，我都無！不過可以去天水圍「香港迷你電單車會」，畀幾嚿水鍊番轉Minibike、爬雞同埋ATV（迷你越野車）。講明先，ATV速度快，扽住落山籮柚會勁痛㗎，痛完任燒BBQ，埋齋去屏山文物徑睇香港唯一古塔聚星樓，節目咁豐富，唔係仲諗住舟車勞頓過大海呀？<br>記者：蘇振鵬<br>攝影：陳偉強<br>模特兒：Bianca、Natalie、Edmond</p><p>時速最快每小時50公里</p><p>講明先，「香港迷你電單車會」係就係有齊Minibike、爬雞、迷你越野車，不過全部都係Mini版，初頭我都同一眾模特兒一樣，擔心唔夠刺激。Bianca同Natalie質疑：「有無大陸嗰啲小型賽車咁好玩先？」Edmond仲話：「我鍊開大架㗎喎，𠵱家得Mini咋，有啲失望㖭。」好彩，大家試玩過後大呼過癮，PatPat黐到部車實一實，鍊極都唔捨得走。教練Joe話：「見怪不怪，啲人最初一係就唔敢試，一係就嫌Mini版唔夠激，不過一玩就肯定唔願走。有人玩過一次MiniBike後，第二日就買咗架畀女朋友，其實咪係想自己玩。」<br> MiniBike係好玩，不過都興過一排，𠵱家興玩ATV。ATV（AllTerrainVehicle）即係迷你越野車，用電油推動好似真車一樣。無吹水，右手畀油左手煞掣，就係咁簡單，四肢健全頭腦唔使發達都曉揸。輕輕按畀油掣，車即向前衝，Feel到有股輕微嘅離心力，正！雖然架車去盡都係得每小時50公里，但都OK快㗎，轉彎仲有飄移Feel。玩越野場籮柚最受罪，扽到尾龍骨散晒咁滯，最難唔係控制架車，係控制自己唔好跌落車。</p><p>鍊完車任燒BBQ</p><p>「香港迷你電單車會」係香港首個Minibike場，車款不停更新，除ATV、爬雞、Minibike，仲有細碼Kart仔、比ATV更巨型嘅Jeep仔、有「風火輪」之稱嘅陸上Wakeboard等，成個場地有二百萬呎，各車場由三萬呎至十萬呎不等，成個山頭任飆唔嬲。玩完仲可以BBQ，食物一早準備埋畀大家，腸仔、雞翼、扒類、丸類任食，玩完好滿足。</p><p>玩後感</p><p>現場實況，Natalie死都唔落車，滿場飛，玩完多咗個朵叫「喪Nat」：「ATV好玩，一畀油就去，轉彎好靈活。」</p><p>現場實況，Bianca落斜時曾經大叫：「ATV好易控制，女仔都玩到，不過我唔敢揸太快，Minibike就難平衡。」</p><p>迷你越野車體驗活動</p><p>香港迷你電單車會（81131226）<br> 地址：天水圍天慈路馮家圍30號<br> 營業時間：周一至五11:00am-10:00pm，周六及日11:00pm-2:00am<br> 交通：西鐵天水圍站乘$20的士直達<br> 收費：每位$380，包<br> 1.迷你ATV及迷你越野電單車體驗活動4小時，有專人教授學習操控、安全守則及提供保護裝備<br> 2.5小時BBQ，食物任擇，提供炭、爐及燒烤用品1份，送1杯飲品<br> 備註：請於一日前電話來預約，不接受現場Walkin</p></body></html>