<html><header><meta charset="utf-8"><title>車人合一：KawasakiZephyr1100<br>女鐵騎戀上「西風」　車身矮入彎易</title></header><body><h1>車人合一：KawasakiZephyr1100<br>女鐵騎戀上「西風」　車身矮入彎易</h1><p>KawasakiZephyr1100（西風），可能是在日本本土最多人喜愛的其中一款街車，雖然在同級車中它未必是最快的一部，論速度可能像已馴服了的野馬，稍欠了一點獸性；但論舒適度它確實高高在上，彎路表現也因車子較小巧，入彎跟出彎這兩個動作很容易便可完成，絕對能用不費吹灰之力這句說話來形容。更重要的是Kawasaki將一種真實的機車文化放在「西風」上，好像要用它來跟你說：「電單車就是這樣，這樣就是電單車！」文：ChrisL　攝影：陳偉強</p><p>意外邂逅　愛上西風</p><p>美少女阿Va一直都只喜歡揸綿羊仔，但經一次意外的邂逅，在街上看到「西風」的風姿後，便決定移情別戀，放棄舊愛接受新歡：「我真係從來都冇諗過會揸街車，你知啦，綿羊仔又舒服又係自動波，畀油就去、㩒手掣就停真係好方便，根本就係同我天生一對，又點會諗住揸第二種車款呢。不過世事又真係無絕對，有日我喺街見到一部車身唔算大，但又充滿懷舊味道嘅街車，之前我從未見過㗎，而佢車身嘅花紋和車形，就好似觸電咁深深吸引住我，令我目不轉睛，而當架車經過我身邊時，又發覺原來車手係女仔嚟，嗰種感覺好特別，就好似自己就係嗰個車手。卒之喺好奇心推動之下，就走咗去車行八吓，後來終於知道原來佢就係KawasakiZephyr1100。」</p><p>「西風」SnapShot</p><p>8萬車價　耗油超低</p><p>「見到KawasakiZephyr1100的第一個觀感，原來係1,100c.c.嘅車可以咁輕巧，論Size絕對唔似一部大c.c.嘅車。當我坐上去嘅時候，雙腳都可以掂地，可能係車架設計較低同埋坐位離地距都唔高，停車同起步嘅動作都可以好自然好舒服，亦都因為咁，喺高速巡遊時車架嘅穩定就性就相當高，畀到你100%信心。其實仲有一個現實嘅因素令我不能抗拒對『西風』嘅偏愛，就係車價夠吸引，若純以新車嚟計，一部1,100c.c.嘅電單車，車價只係8萬左右，真係唔算貴，而油費亦都只係每公里6、7毫左右，點計都算物超所值。」Va笑着說。</p><p>要特別　要用鋼線軨</p><p>問Va還愛Zephyr1100甚麼地方？她說：「老實講，我鍾意『西風』嘅最大原因，就係佢勝在少有，唔似嗰啲400c.c.嘅機車咁周街都係，我唔係話佢唔好，而係話代步就一流，但係就少咗一份個性咁囉。而Kawasaki就唔同，可能係專注嘅關係同埋Kawasaki對機車嘅態度畀到我有好大信心，最少你唔需要擔心要幾時整車，因為佢哋出咗名車同零件都咁襟，真係有排都唔使理佢㗎！」<br> 「而我架『西風』1100同出面嘅同款車係有少少唔同㗎，新款『西風』為咗令行車更加穩定，就將舊有嘅鋼線車輪改為合金款式，無疑喺行車方面係好咗。同埋鋼線軨會比較易鬆開，但係在我立場嚟講，喺外觀上就好似少咗原汁原味嘅感覺，所以我叫車行幫我換番對鋼線軨落去，同埋車身花紋都係要特別訂，始終電單車係要有個人風格先至叫做型。」</p><p>KawasakiZephyr1100規格</p><p>引擎：1,062c.c.直4DOHC<br> 馬力：93hp/8,000rpm<br> 扭力：9.2kgm/7,000rpm<br> 傳動：5前速鏈傳動<br> 尺碼：2,165×780×1,115mm<br> 軸距：1,495mm<br> 車重：252kg<br> 極速：215km/h<br> 售價：約$80,000<br> 車輛提供：好運車行（27084499）</p></body></html>