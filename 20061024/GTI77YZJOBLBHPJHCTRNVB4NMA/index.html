<html><header><meta charset="utf-8"><title>爬繩網　拉貨櫃　筋肉擂台全脂燃</title></header><body><h1>爬繩網　拉貨櫃　筋肉擂台全脂燃</h1><p>為咗搣走肥膏，女生屋企通常會有好多廢物：封晒塵嘅收身腰帶、10年唔舉1次嘅啞鈴、搽過幾次就攝落床下底嘅減肥膏，仲有大大小小嘅減肥食品，俾人話冇恒心就會反駁：「一個人作戰好悶㗎！」總之藉口多多。介紹你玩4部新遊戲機，寓減肥於娛樂，同朋友一齊減肥夠晒熱鬧！再試埋部唔使你郁嘅搖擺健身機，絕對係懶人恩物！<br>記者：盧家蕙<br>攝影：楊錦文、陳偉強<br>Model：Christy、Alice、Kieran、Fiona</p><p>喪玩TVGame<br>（評分以★★★★★為最高）</p><p>現在嘅TVGame強調模仿和現場感，所以玩者都會玩到出晒汗，今次由model親身試玩4款新game，之後再對各game作出評價，以選出最耐玩、消耗最大運動量和最能減肥嘅新一代減肥機。</p><p>a.擺筋肉擂台陣</p><p>電視節目《筋肉擂台》嘅粉絲相信會對此遊戲好有興趣，你可一嘗參加鐵人賽的滋味，而且還有多款小遊戲包括鋸木、拉貨櫃、跳馬、掌上壓等，狂奔勁跳死鋤爛鋤等動作唔少得，玩完慘過擔泥。</p><p>練臂力</p><p>Kieran：「鋸木要拎住手掣勁鋤，但碌木好粗，郁成百幾下先掂，郁完手臂好痛。」</p><p>評語</p><p>趣味度：★★★★★（玩完個個都想抬部game返屋企）<br> 流汗量：★★★★★（就算開住冷氣都要預備紙巾同飲品）<br> 耐玩度：★★★★★（玩法多，遊戲極有趣）<br> 減肥可能性：99%</p><p>b.虛擬乒乓對打</p><p>只須手持球拍，睇住螢幕就住個波來打，可單人跟電腦對打或雙人對打，玩法簡單。</p><p>收手臂、腰</p><p>Alice同Christy玩得好認真，而且仲好投入和緊張。</p><p>評語</p><p>趣味度：★★（只得搓動作，塊拍成日感應唔到）<br> 流汗量：★★★（紮行馬咁打，手臂同腳都有啲痠痛）<br> 耐玩度：★（想打波都係落街真打好啲！）<br> 減肥可能性：70%（可減拜拜肉）</p><p>c.KeroroMiniGames大全</p><p>攻陷大人細路嘅Keroro遊戲，主要係踩地毯作感應，遊戲多樣化，玩家由最多可有4人，啱全家總動員齊齊玩。不過地毯腳踏位好窄，4個大人好難逼得落，玩跑步或彈跳的game就有一定阻礙。</p><p>考腳力</p><p>有不少專考腳力的game，跳大繩是其中之一，玩家要不斷狂彈先不致於趴低。</p><p>評語</p><p>趣味度：★★★★（成班嘩鬼睇住keroro個儍樣已經開心）<br> 流汗量：★★（主要郁對腳，彈完小腿會好攰）<br> 耐玩度：★★★★（勝在MiniGames夠多）<br> 減肥可能性：80%（可減甲組腳）</p><p>d.多啦A夢大冒險</p><p>玩家須頭戴模擬竹蜻蜓，之後就多啦A夢上身，控制多啦A夢在畫面中上下左右地移動，只要避開空中障礙物及摘取星星即可過關。</p><p>操肩頸</p><p>Kieran：「叮噹個竹蜻蜓好細，大人幾難笠得實。」</p><p>評語</p><p>趣味度：★★★（幾得意，衰在冇乜難度）<br> 流汗量：★★★（肩頸位勁郁，扭來扭去幾辛苦）<br> 耐玩度：★★★（大人玩會稍嫌低B）<br> 減肥可能性：60%（扭完舒筋活絡，有痠痛感）</p><p>AllfromJCShop（31022783）</p><p>搖擺健身機　震到似暈車浪</p><p>OTOFLABeLOS搖擺健身機通過持續均衡的擺動，讓肌肉、脂肪互相碰撞而產生熱能，令「氣」與「血」的循環更順暢。聲稱每天使用10-20分鐘，便相等於30分鐘的運動量，令呼吸暢順，筋骨關節痛楚亦可舒緩，肌肉更結實。</p><p>推介減肥Pose<br>齋企</p><p>作整體鍛煉，可全身勁震，震完腳步浮浮。</p><p>狗仔式趴地</p><p>主要令上肢收緊，收拜拜肉和虎背最啱。</p><p>踮高雙腳</p><p>腹部受力，打散頑固大肚腩。</p><p>用家Cammy：「用咗1個月，條腰由33吋減到29吋，啲肉明顯firm好多。」</p><p>評語</p><p>趣味度：★（擺到明係減肥機，非常悶）<br> 流汗量：★（基本上唔使郁，企或坐都用得，少汗）<br> 耐玩度：★★（變化不多）<br> 減肥可能性：（始終唔使點郁，減肥成疑）</p><p>OTOFLABeLOS搖擺健身機<br> 售價：$319×24個月<br> 查詢：25494611</p></body></html>