<html><header><meta charset="utf-8"><title>索愛06壓軸3G機　Hi-Fi友激讚醇厚有層次！</title></header><body><h1>索愛06壓軸3G機　Hi-Fi友激讚醇厚有層次！</h1><p>憑手機想挑戰iPod嘅江湖地位？似乎係癡人說夢話！先唔講音質，就算內置容量都「激激聲」，點鬥先？不過，索愛06年最後一擊嘅WALKMAN手機W950i，終於由水路抵港！玩家早前已知其內置4GB記憶體足可媲美N91，甚至乎iPodnano，而對音質要求極高嘅發燒友更將懷舊試音天碟抄落W950i內品評。究竟佢哋點睇？一句人聲醇厚，音色有層次，已殺低唔少音樂手機啦！<br>記者：陳國輝<br>攝影：陳陶鈞<br>ImageGirl：Chimpy</p><p>先達熱辣到港嘅水貨W950i，據講來自新加坡，Menu採用繁體顯示，但一樣可用繁體轉簡體分唇，將手寫中文字轉嚟轉去，返大陸用都幾方便；講到4GB容量N91已經玩過，唔算新鮮，值得讚係試過不停㩒掣播歌、停止，都冇試過Hang機，操作相當順暢！</p><p>11種音色風格任揀</p><p>聽完試音天碟都仲未夠，David跟住仲㩒入去WALKMAN播放器試用其操作性能。值得一讚嘅，係W950i嘅均衡器提供11種音色任揀，好似Pop、Classic、Rock甚至Party都有，想聽邊一類都唔成問題！而播放音樂嗰陣，仲有唔同背景顏色、背景動畫俾你選擇，都算幾豐富。搭埋QVGA高解像靚芒，仲可一次過顯示9張CD封面㖭！不過，其操作介面都唔算相當有特色，大抵上同W850i一樣行圖、文並列方式顯示，叫做可應付自如咁解！</p><p>手寫配輕觸式按鍵</p><p>有人話佢似M600i，其實只要睇真啲，就會發現好多Detail位唔一樣！特別一提係W950i配搭咗一個無縫輕觸式按鍵，除咗外觀夠靚仔，仲唔使驚大大力㩒到粒掣蝕晒；但對於手指粗大嘅玩家嚟講，反而因為冇咗數字鍵手感，話好容易㩒錯，打SMS好唔方便。若然用慣中文SMS同朋友交流，小記建議不如用手寫筆代勞，無論操作手感抑或辨識能力都好接近M600i，而且個芒仲勁大，唔使驚唔夠用！</p><p>音響界行尊：高中低音夠平衡</p><p>索愛WALKMAN系列出過咁多，究竟W950i有乜特別？小記就拎埋部W850i，等佢兩兄弟互片一輪；跟手仲邀請具18年撰寫影音專欄經驗嘅David，用佢親自帶嚟嘅發燒天碟，即場轉做最高品質嘅MP3格式，讓David親耳試聽、評分。David細細品味近30分鐘，聽完後即話W950i喺高中低音三方面，發揮得相當平衡，比W850i更優勝；佢仲搵咗3首各具特色嘅經典音樂作一次埋身火併㖭！</p><p>實試！發燒碟抄落手機<br>《八音盒》鬥樂器</p><p>「音樂初段兩部機都半斤八両，直至中間出現中高音嗰陣，就覺得W950i有層次感啲、音色清脆啲；相反W850i播放樂器聲嗰陣就冇咁實在。」</p><p>《YesterdayOnceMore》鬥人聲</p><p>「呢隻歌較重Bass，而且突出人聲部份，W950i喺人聲方面明顯醇厚得多，低音部份仲幾好聲；至於W850i似乎係強加Dynamic入去，令到Bass唔夠靚。」</p><p>《BodyandSoul》鬥Live</p><p>「聽Live嘅話最怕就係欠缺層次感，但係W950i聽落就覺得好Soft，而且幾有層次感；至於W850i雖然比較大聲，但係有啲坼，仲唔夠層次感㖭！」</p><p>新機四圍Look</p><p>PROFILE</p><p>制式：WCDMA及GSM三頻<br> 體積：106×54×15mm<br> 重量：112g<br> 屏幕：26萬色輕觸屏幕<br> 通話時間：150（3G）/450（2G）分鐘<br> 備用時間：240小時<br> 主要功能：3G上網、4GB內置記憶體、觸控式屏幕、WALKMAN播放器、手寫辨識、藍芽立體聲、SymbianOS、FM收音樂<br> 售賣點：三禾電氣（23740618）</p></body></html>