<html><header><meta charset="utf-8"><title>星級推介：寸爆吳文忻　用海膽啷口</title></header><body><h1>星級推介：寸爆吳文忻　用海膽啷口</h1><p>喂，用海膽啷口？寸咗啲喎，吳文忻寸都係咁話：「慣咗喎，食親日本菜，我一開始必食一客海膽啷口，埋單前整多客，唔飲水就走，我太鍾意海膽留喺口裏面嗰陣味。」你可以話佢怪，但賣成$60件嘅新鮮海膽確實味濃，咁貴，我都想怪埋一份呀。<br>記者：蘇振鵬<br>攝影：伍慶泉</p><p>刺身少食多滋味</p><p>吳文忻勁Buy刺身：「我Like海鮮，乜刺身都食，海膽、拖羅……唔，好味好味，食自助餐一定狂食生蠔、翡翠螺，唔，諗起都覺得好味。」揀至愛，始終首選海膽，佢仲有個唔知算好定壞嘅怪習慣：「海膽係刺身極品，每次食日本菜，我會先嚟一客海膽壽司啷口，臨走叫多客，𡁻完，唔飲水就閃……我實在太鍾意海膽留喺口裏面嗰陣味。」食咁多海膽會唔會好膩？「都會㗎，所以唔食得多，刺身我最多食到兩板，連飯食，最多食6件左右，少食多滋味。食太多刺身，個胃無啲熱嘢暖住，好似有啲若有所失，所以臨走叫海膽前，會食客稻庭烏冬，之後再食埋海膽走就Perfect喇。」<br> 我食過一次海膽，可能唔新鮮，好難食，之後怕怕。吳文忻都認同海膽新鮮最緊要：「海膽一唔新鮮，味道就會好怪。所以我嚟嚟去去都係幫襯嗰幾間日本餐廳，『大亞味』係其中一間。」「大亞味」喺灣仔區好響朵，以前做私房菜，𠵱家變身日本料理餐廳，大廚輝哥同平哥，曾經喺「金田中」做過師傅，輝哥話：「我都保留番以前私房菜雪、月、花等特色套餐，老闆做開日本食品批發，所以呢度嘅高價日本菜，價錢比出面平。」</p><p>海膽壽司每件$60</p><p>大路壽司，製法無乜特別，但料就好足，海膽夠大嚿又亁身。輝哥教路：「海膽最靚係5至7月當造嘅馬糞膽，以亁身、層次分明為上品，雖然𠵱家唔係當造，但我哋兩日就由日本來貨一次，保證新鮮。」哦，新鮮，又唔怕食呀。</p><p>竹蝦天婦羅每隻$30</p><p>特登用竹蝦做天婦羅，貪蝦夠味濃郁。吳文忻：「一般天婦羅炸蝦硬係搵唔到蝦頭，呢度原隻上，蝦頭炸脆晒，裏面嘅蝦膏真係好甘香。」</p><p>金目魚時價約$460</p><p>咪膚淺以為係阿媽煲湯用嘅紅衫魚，實情佢叫金目魚，有朵日本魚王，吳文忻話：「用味淋酒、清酒、相等於高級老抽嘅Tamaki豉油加薑片煮，食落有酒香。」輝哥話價錢比出面平三分一，每日賣10條要預訂。</p><p>毛蟹時價約$850</p><p>日本毛蟹可以鹽燒、火鍋、酒蒸、錫紙焗。吳文忻話：「毛蟹本身肉質鮮甜，食嗰陣記得點自製蟹醋，醋入面加入柚子皮同青檸汁，有果香，清新得嚟可以充份帶起蟹味，唔係度度有。」每日售5隻，都要預訂。</p><p>特上魚生$280</p><p>輝哥：「呢個拼盤係季節性嘅，除必備三文魚、拖羅、油甘魚、赤貝外，我仲加咗時令鮮魚好似鰝鰺魚咁喇。」夠新鮮，就自然好味。</p><p>鹽燒油甘魚骹$95</p><p>油甘魚骹可以鹽燒、汁煮、汁燒，三者受歡迎程度差不多，建議用鹽燒，可以食到表層香脆嘅魚皮。</p><p>睇埋裝修</p><p>食客有Say</p><p>搵食攻略</p><p>大亞味工房日本料理（25281568）<br> 地址︰灣仔皇后大道東29-31號樂滿大廈C舖<br> 交通：金鐘地鐵站F出口行15分鐘<br> 營業時間：11:30am-2:30pm，6:00pm-11:30pm，周日及公眾假期午市休息<br> 座位：100個<br> 最好賣：時令魚生、西京銀鱈魚、汁煮魚頭，毛蟹、金目魚須預訂</p></body></html>