<html><header><meta charset="utf-8"><title>抵食舖：蝦蠔反卷$10碟　6大件炸上枱</title></header><body><h1>抵食舖：蝦蠔反卷$10碟　6大件炸上枱</h1><p>深水埗區除買電腦平之外，原來食嘢都好平，最近喺區內發現開張約兩星期的石屋日本料理，為咗吸引大家幫襯，推出$10碟6件反卷，件件直徑有成2吋闊，食一碟都飽到反肚，每枱可Order3碟，擺到明賣大包益街坊，名副其實係「一分錢六分貨，大件夾抵食！」<br><br>記者︰方綺君　攝影︰陳盛臣<br>Model︰Carol、Kitty</p><p>反卷壽司同區至平
</p><p>要喺深水埗區搵一間日本料理食飯真係易如反掌，新嚟新豬肉嘅石屋要突圍而出，就推出平價食品，吸引客人注意，先攞頭彩。不過平還平，嘴刁的香港人始終要平又要靚，味道差嘅話，就算抵到爛都只係幫襯一次，所以負責人Andy話︰「我哋絕對唔會畀次貨啲客人食，刺身係每日由日本築地空運到港，而且反卷壽司份量一定唔會比同區其他日本料理店少。」當見到反卷時都忍唔住瞪大眼，原價三十幾蚊的反卷壽司只賣$10，一碟碟放上枱的炸蝦加州反卷、芝心吉列蠔反卷和三文魚加州反卷碟碟都有6件，份量十足，直徑足有兩吋，真係食到嘴仔變形，我諗同區無人能及。</p><p>炸蝦加州反卷<br>原價$38特價$10&#13;</p><p>唔係用新鮮炸蝦包住就咁簡單，外面再包一層軟軟的芝士皮，令到賣相和味道都更加突出，芝士味停留在口腔，食完回味無窮。
</p><p>三文魚加州反卷<br>原價$35特價$10</p><p>此反卷雖然不算特別，不過勝在一碟6件夠睇頭，且睇得出師傅唔會因為價錢平而偷工減料。
</p><p>芝心吉列蠔反卷<br>原價$38特價$10</p><p>喺日本岩蠔中間再加入芝心，咬一啖熱辣辣的芝士溶流入口，加埋多汁的岩蠔，好食到停唔到口。
</p><p>脆炸豬扒反卷<br>原價$30特價$10</p><p>即炸豬扒就咁食已經好香口，再加番茄、蟹子等一齊做成反卷，份量夠大，直徑接近兩吋，感覺真係好抵食。
</p><p>美食減價當宣傳
</p><p>不但反卷，店中其他美食如芝士軟殼蟹焗飯和特色炒辣蜆等都減價迎賓，我問Andy︰「通常都係一分錢一分貨，要食靚嘢就要畀多啲錢，點解可以做到咁平？有冇咁大隻蛤乸隨街跳？」Andy話︰「新開張唔好計咁多，就當做宣傳，亦都俾多啲街坊知道石屋嘅食物水準係咁高，同埋咁好食。」知道深水埗區仲有好多日本料理，睇嚟石屋雄心勃勃要在深水埗區大展拳腳，不過唔奇吖，各大超市周不時都有減價戰啦！
</p><p>特色炒辣蜆<br>原價$40特價$20</p><p>非常有大牌檔風味的炒辣蜆辣味十足，巴辣中又帶少許麻辣，用炸蒜炒過份外香，邊呷清酒，好梳乎呀！</p><p>七彩魚生冷麵<br>原價$68特價$40</p><p>配搭冷麵的魚生會根據當造期來決定種類，最特別係師傅自己調校的Wasabi味沙律油，和冷拉麵拌勻後入口惹味又攻鼻。
</p><p>芝士軟殼蟹焗飯<br>原價$45特價$40&#13;</p><p>焗飯面鋪滿特製芝士醬，用牛奶、牛油和蒜茸煮過的芝士好Creamy和幼滑，芝士醬包住炒飯和原隻軟殼蟹，食過翻尋味。
</p><p>兩人建議菜單
</p><p>芝士軟殼蟹焗飯　$30<br> 芝心吉列蠔反卷　$10<br> 特色炒辣蜆　$20<br> <br> 總數　$60<br> 每人平均消費　$30<br> <br> 如果唔介意少款，反而只想食多幾款反卷，一於淨係叫晒三個不同款式的$10反卷，埋單落樓只係$30，每人$15，其實都已經夠飽。</p><p>食客有Say</p><p>搵食攻略</p><p>石屋（27480800）<br> 地址︰深水埗大埔道87至91號地下<br> 營業時間︰12:00nn-3:00pm；6:00pm-12:00mn<br> 交通︰深水埗地鐵站B2出口，到地面後直行到大埔道街口左轉，步行約5分鐘。<br> 註：全日免收加一。<br> 優惠只做一星期，只適用於晚市時段。</p></body></html>