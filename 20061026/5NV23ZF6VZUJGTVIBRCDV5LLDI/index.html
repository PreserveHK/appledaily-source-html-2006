<html><header><meta charset="utf-8"><title>地產連線：將軍澳樓密價難升</title></header><body><h1>地產連線：將軍澳樓密價難升</h1><p>前幾日電視有講，將軍澳啲樓發展太快，又毫無規劃，差唔多變咗密封樓宇石屎陣，呢個題目喺討論區都引起唔少回響。網友格仔認為將軍澳好快就會飽和：「整個TKO（將軍澳）住咗40萬人……實在太離譜啦，啲樓多到……真係一個住宅區囉！」另一位網友大長春都認同：「TKO第日嘅人口密度一定超過其他地區，仲多人過旺角……」<br> 有人彈都總有人讚嘅，網友patayypatayy就為將軍澳抱不平：「我剛剛搬入TKO差唔多兩年，以前搬咗7、8次家，香港東南西北都住過，我可以好負責任咁講，整個TKO比很多地區都較好，起碼唔會差好多……其實TKO很大，人口集中喺MTR左近，其餘地方綠化高，又有單車徑駁晒整區，行人路又闊……」<br> 撇開環境唔講，有網友就用比較經濟角度去睇。violetman話：「TKO……呎價仲有很大可能下調，因供應多到成3萬個咁滯，夢幻之城及以南填土區再加埋已知的TKO上蓋……嘩，消唔消化到呀！二手新樓仲有大把，加埋一手貨尾減價推售，點算？」<br> 不過，有將軍澳區經紀唔係咁睇，佢話將軍澳𠵱家配套成熟，好多區外客都考慮喺度置業，所以樓價見唔到有下調壓力。</p></body></html>