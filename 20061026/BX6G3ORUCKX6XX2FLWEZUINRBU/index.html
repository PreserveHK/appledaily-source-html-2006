<html><header><meta charset="utf-8"><title>　　詠藜園廚師五年三中六合彩 - 李八方</title></header><body><h1>　　詠藜園廚師五年三中六合彩 - 李八方</h1><p>六合彩有人買極都唔中，有人中完一次又一次。八方喺坊間聽聞，黃埔花園蔡瀾美食坊詠藜園，有個廚師過去五年先後中過三次六合彩二獎，獎金夾埋有成300萬蚊。<br> 八方打電話問詠藜園老闆娘楊太，問傳聞堅定流，楊太開口大笑，「乜你咁鬼叻，咁都俾你知道。」佢話，阿陳係佢嘅得力助手，六年前開始喺詠藜園打工，第一年就俾佢中咗個六合彩二獎，獎金有成90幾萬蚊。詠藜園後來喺澳門開分店，搵佢過去幫手，點知喺賭場輸突50萬，要走返嚟香港避債，搞到老婆要將層樓賣埋還債，咁先至甩到身。<br> 楊太話，由於阿陳好叻仔，一度俾人高薪挖角。佢離開詠藜園無幾耐，由於做得唔開心話要返嚟，點知返詠藜園無幾耐，又俾佢中第二次六合彩二獎，獎金今次有成100萬。楊太話，「澳門間舖唔夠人用，叫阿陳再過去做替工，佢話打死都唔會再去澳門。」阿陳對楊太講，平日多數喺佐敦同黃埔嘅投注站買六合彩。<br> 俗語有話，行運一條龍，六合彩運財童子，最近第三次降臨到阿陳身上，佢竟然第三次中六合彩二獎，獎金又有百幾萬。楊太話，難怪阿陳認定黃埔詠藜園係佢嘅福地，以後唔會再跳槽喇。<br> </p></body></html>