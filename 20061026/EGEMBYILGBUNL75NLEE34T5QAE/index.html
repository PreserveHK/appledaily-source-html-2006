<html><header><meta charset="utf-8"><title>　　黑猩猩專家鍾意濕地公園 - 李八方</title></header><body><h1>　　黑猩猩專家鍾意濕地公園 - 李八方</h1><p>八方噚日講過以研究黑猩猩聞名國際嘅動物專家及保育學者珍古德博士，見到個灰色維港大呼"terrible!"。睇嚟博士都好掛住大自然環境㗎喇，咁噚朝早佢就帶同佢嘅黑猩猩布偶H先生，喺環境運輸及工務局局長廖秀冬陪同下，到濕地公園參觀，並探訪小鱷魚貝貝之家，佢話濕地公園與高樓住宅毗鄰，正好教育市民同自然和諧相處之道。她又對全球30%嘅黑臉琵鷺喺遷徙季節時會到港覓食感到欣喜。<br> 至於大家成日見同佢一齊嘅黑猩猩布偶，原來係佢一位失明嘅魔術師朋友10年前送畀佢嘅「吉祥物」。佢個朋友GaryHaun25歲時喺美國海軍陸戰隊服役時失去視覺，但後來做咗傑出嘅魔術師，為細路仔表演時，觀眾都唔知佢睇唔到嘢。佢將H先生送畀珍古德博士，仲叫佢帶住公仔周圍去，等佢嘅精神與博士同在。<br> 講番個濕地公園，開幕半年以嚟，入場人次達50萬，已達當初預期嘅一年入場人次目標。</p></body></html>