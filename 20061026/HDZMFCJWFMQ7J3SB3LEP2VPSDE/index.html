<html><header><meta charset="utf-8"><title>　　城大公關反應太快 - 李八方</title></header><body><h1>　　城大公關反應太快 - 李八方</h1><p>講起大學公關界對新聞嘅敏感度，相信各間大學點都快唔過城市大學！<br> 事關教育統籌局常任秘書長羅范椒芬係咪外調，係又幾時調，傳媒噚日又有傳聞話佢最快下月初過檔廉政公署做專員，但官方未回應，正確日期未確定，城大噚日已經一馬當先有反應，即刻向傳媒發放專家名錄，話羅太就嚟轉去廉署，推薦羅太調職可以問邊個學者，名錄中仲推薦埋法律學院嘅學者，八方諗嚟諗去都唔知同羅太調職有乜關係，只能夠話佢哋招呼好周到但係反應快咗啲。<br> 八方感慨，平日向城大公關查詢事宜，等到花兒也謝了都等唔到回覆，𠵱家羅太未調職，城大就咁快出學者名錄，如果佢哋平日都有咁快反應就好啦！實情係佢哋知道羅太就快要調走開心過頭，趕住報喜，抑或有其他原因？<br> </p></body></html>