<html><header><meta charset="utf-8"><title>　　李卓人：工聯會轉軚cheap爆 - 李八方</title></header><body><h1>　　李卓人：工聯會轉軚cheap爆 - 李八方</h1><p>工聯會轉軚支持施政報告，寧願選擇放水畀煲呔，都唔堅持要為最低工資立即立法，一世冇腰骨嘅工聯會，再一次令工友失望，所以喺噚日立法會度，唔計煲呔之外，俾人插得最勁嘅就喺工聯會轉軚三人組，職工盟李卓人揶揄，政府咁嘅假承諾都好信，工聯會真係cheap爆，啲工聯會友不如過檔入職工盟好過啦！<br> 為咗𠱁工聯會轉軚，煲呔就開咗張空頭支票，話一年後就會檢討最低工資，點知工聯會咁都收貨，呃晒啲工友。嫻姐就自撐話，佢哋已經出盡板斧，爭取到呢步已係最多極限，所以佢哋問心無愧。嫻姐值唔值得信，留番大家判斷，但八方都幾肯定，如果工聯會夠膽同煲呔講，冇最低工資、選委全數提名梁家傑，爭到嘅嘢一定多好多啦！</p><p>田少話商界勁呻</p><p>可惜工聯會先天患上軟骨病，或者係行政會議大佬壓落嚟，扭完計係威係勢之後又軟下來。李卓人梗係乘機抽水，大鬧嫻姐、王國興同鄺志堅咁做係賤賣自己、自欺欺人、甘於被政府呃，睇怕工聯會下年又會繼續扯貓尾挺曾，選完之後先至再砌佢。民主黨鄭家富加入一齊鬧，話工聯會過去夠膽包圍禮賓府，但政府一提中期檢討就即刻轉軚，鬼唔知呢啲所謂檢討，只係爭取連任嘅公關策略咩？工聯會咁都要，等於出賣工人利益。<br> 雖然呢啲承諾搵鬼信，但已經搞到啲商界草木皆兵。田少話，噚日成朝喺度打電話，有啲商界呻，原本話兩年後檢討，𠵱家無端端變咗一年，之前都冇人同佢哋講，如果遲啲又有工會扭計，係咪又會縮短到半年呢？呢鋪唔知係咪同工聯會扯貓尾。田少話，如果有兩年時間先檢討，都有望經濟增長吓，低薪人士都有人工加，但得一年時間真係難搞啲喎，如果經濟差啲，啲中小企到時一定啃唔落。行會陳智思亦都話，雖然保安清潔呢啲工冇得北移，但搞最低工資、用呢啲政治手段去搞經濟，真係唔係辦法。</p></body></html>