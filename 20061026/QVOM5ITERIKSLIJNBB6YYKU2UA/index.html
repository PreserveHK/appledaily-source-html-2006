<html><header><meta charset="utf-8"><title>網民爆料：四歲幼稚園女生已識兇人</title></header><body><h1>網民爆料：四歲幼稚園女生已識兇人</h1><p>年僅六歲的幼童也「吹雞」兇人，童黨惡行令人咋舌，迷你論壇會員sherk看過這單駭人聽聞的新聞後，憶起兩年前一樁難忘經歷。他當時遇上一名大約四歲的小女孩，胸前名牌顯示她就讀幼稚園，由於樣子可愛，他便望多兩眼，怎料竟惹怒了她，以下是sherk親述兩人對話內容：<br> 女孩：「望乜啊麻甩佬！未見過靚女啊！」<br> sherk（笑）：「……」<br> 女孩：「笑咩！死儍仔！你信唔信我搵人揼你丫嘞！」<br> sherk（笑）：「sorry，我好驚呀！」<br> 女孩：「咁寸？你唔好走啊！」<br> sherk說當時不以為意，走開便算，但現在回想有點心寒，想不到現在的小孩會學足黑社會舉止，不少網友笑言sherk兩年前遇到的「惡女」，可能正是日前在葵盛東邨生事的六歲女童，也有人慨歎小孩不懂事，錯誤都是由成年人造成，「教佢嘅人可能覺得好得意，冇心要教壞佢，就算唔教，細路睇身邊人講嘅嘢都會學到。」vrb12345則在香港討論區留言，認為教壞細路者才是罪魁禍首，警方應拘捕他們，「教細路通街問人拎煙仔、撩人、打人，乜都做得出。幾年之後都唔知會做啲乜出嚟。」</p></body></html>