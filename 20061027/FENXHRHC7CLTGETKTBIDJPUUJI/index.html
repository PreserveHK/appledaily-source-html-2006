<html><header><meta charset="utf-8"><title>車人合一：昅實盲點　仲可護脊　安全王VolvoS80</title></header><body><h1>車人合一：昅實盲點　仲可護脊　安全王VolvoS80</h1><p>向來事事小心嘅Phoebe，日常跟愛人……都會以安全為先；佢正想買部車襯番自己，首要條件都係要安全。點知有一日，當佢行過停車場嗰陣，突然有個衣着同聲線都好似蕭X嘅人同佢講：「安全就梗係VolvoS80！夠硬淨，仲有WHIPS脊椎保護系統，加錢買埋BLIS盲點監察系統，咁就唔使怕啦！記住呢個星期五、六、日，快啲嚟……」<br>記者：鄭達基<br>攝影：陳偉強<br>模特兒：Phoebe（TheGroup）、Brad</p><p>出車一定要加BLIS</p><p>Phoebe聽到之後，就好似被磁石吸住咁，走咗去睇部VolvoS80……<br> 「先生，呢部車真係安全？保護到我？」<br> 「哈，啱晒你喇，因為佢唔只有Volvo一直備受推崇嘅堅硬車架結構，前座仲有WHIPS脊椎保護系統，當車子被後方車輛撞及時，座椅會喺極短時間內向後移，椅背亦會稍微向下，加埋特製頭枕，咁喺意外發生嗰陣就唔怕會整傷背脊啦！」<br> 「吓，得咁少咋？」<br> 「嘻，仲有㗎！好似SIPS側撞保護裝置連安全氣袋，同埋前座雙安全氣袋；另外你仲可以加多$13,500，裝埋駕駛視覺盲點資訊系統（BLIS），若鏡頭探測到車後兩邊盲點區有車出現嘅話，警告燈號會不停閃動提醒駕駛者，唔好亂咁Cut線。有咗呢幾項裝置，你哋女仔揸起上嚟都會安全好多！」</p><p>設備齊全　有埋免提來電顯示</p><p>「你講到部車安全得咁緊要，咁設備方面都應該好齊喇！」<br> 「小姐你真聰明，啱啱嚟到香港嘅新款S80，車廂入面嘅設備都真係幾齊，兼且幾照顧到女士們嘅需要㗎。呢部S803.2Sunroof版有電天窗、左右獨立恒溫冷氣，MP3及6碟CD音響，仲有藍芽通訊系統。呢套藍芽通訊系統，唔只可以同你部電話Connect埋一齊，當係免提咁用之外，仲可以喺中控台上面個Display，睇到手機來電資訊，好方便㗎！」<br> 「咁仲有啲咩設備咁巴閉呀？」<br> 「新車仲有一套PCC系統，你只要行近部車，門鎖就會自行開啓，上車之後仲可以直接按Start掣着車；另外，落車關門之後按一下車門把手上嘅按鈕，門鎖就會自動鎖上。如果你驚自己未鎖好門，更可以喺離開部車60至100米範圍內，用遙控車匙嚟Check吓自己鎖咗車未，啱晒好似你呢類大忙人。」<br> 「真係照顧周到喎。」</p><p>年輕樣貌　帶點成熟</p><p>「你講到部車咁齊料，我都有啲心動，之但係我都仲有啲擔心。」<br> 「擔心啲咩呢？」<br> 「你知啦，Volvo啲車個Look一直都係Sell成熟，似乎唔係咁啱我呢啲後生嘅行政人員……」<br> 「嘻，我仲以為你擔心啲咩。你睇吓部車，成部車個線條都後生晒，用埋新款尾燈同鬼面罩Design，再加埋尾廂嘅電鍍邊裝飾，成個Look後生得嚟都仲有啲成熟感，咁就啱晒你呢啲年輕行政人員啦。」<br> 「又係喎！」</p><p>衰狗陰招決戰VolvoS80</p><p>「嘻，喺你盲點位出現，你Cut線撞到我可以即刻屈你一筆！」</p><p>「我有BLIS系統，一探測到你喺兩側就閃燈，安全！」</p><p>「咦，側鏡紅燈鏡一閃，又多一隻衰嘢陰我。」</p><p>「阿狗，新S80操控好，仲有WHIPS保護脊椎，唔怕失魂司機同小狗。」</p><p>VolvoS803.2Sunroof規格</p><p>引擎：3,192c.c.直6DOHC<br> 馬力：238hp/4,800rpm<br> 扭力：320Nm/3,200rpm<br> 傳動：6前速Geartronic半自動波<br> 售價：$498,000<br> 查詢：VolvoCarsHongKong（29273388）</p><p>供款計算機</p><p>車價：$498,000<br> 首期：$49,800<br> 利率：6%<br> 每月供款：$11,579×48期<br> （以上數據僅供參考）</p><p>知多啲：BLIS系統助監察盲點</p><p>向來有「鐵甲安全車」美譽嘅Volvo，喺今次推出新款S80嗰陣，除裝有能喺被車輛從後撞及時，會喺極短時間內將座椅拉後，並將椅背稍微拉低，從而保障前座乘客脊椎嘅WHIPS系統外，另外仲新加入BLIS（駕駛視覺盲點資訊系統）。<br> 屬Option配備（價值$13,500）嘅BLIS系統，當門邊鏡下方嘅鏡頭探測有車輛喺後方盲點區出現時，車廂內嘅警告燈號會不停閃動，用作提醒駕駛者要KeepLane前進。<br> 聽落，又好似幾好喎，至少喺高速公路Cut線嗰陣，都唔怕睇唔到後面有車啦！</p></body></html>