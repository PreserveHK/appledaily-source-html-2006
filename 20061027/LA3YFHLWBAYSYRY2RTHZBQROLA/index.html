<html><header><meta charset="utf-8"><title>文字踢波一樣有Fans</title></header><body><h1>文字踢波一樣有Fans</h1><p>PS2或PSP友行埋講足球Game，大都會講《Winning》同《FIFA》。但換轉講PCGame，必定講隻叫《FootballManager》（FM）嘅文字足球遊戲。有批狂熱Fans仲開設咗個FansClub網站，內容有更新下載、遊戲教學，相當專業。不得不提，個FansClub由99年開辦到𠵱家，認真係死硬派。<br>叫得文字足球，的確9成係由文字進行，係踢波嗰刻先有個平面圖，上面用波點代替人形公仔踢波；基本上睇住佢踢，同用手掣操控動作嘅《Winning》完全兩回事，仲要係全英文，筆者心諗到底有咩好玩？喺FansClub討論區上，當然一面倒咁讚，點知睇埋其他討論區，一樣大把人讚隻07新版好正。見佢哋傾戰術、推介好球員、分享訓練方式，個個變晒做教練同球探咁款，令筆者心思思都想玩埋一份。玩落，起初對佢複雜嘅戰術指令唔多適應，但上手後真係覺得幾過癮，一隻注重「育成」元素嘅足球遊戲，始終係Game迷最Buy。<br>記者：陸俊雄</p><p> http://www.hkcm.com <br> </p></body></html>