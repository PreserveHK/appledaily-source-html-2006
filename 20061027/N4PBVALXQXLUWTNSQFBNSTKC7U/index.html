<html><header><meta charset="utf-8"><title>中富航空借殼疑雲</title></header><body><h1>中富航空借殼疑雲</h1><p>華華噚日睇睇吓聯交所嘅上市公司權益披露發現新大陸，中富航空新話事人蒙建強最近用931萬元，喺場外買咗鼎洋投資（905）呢隻殼55.39%股權，由於超過三成，將要提出全面收購，即係要拎多幾百萬出嚟。<br> 鼎洋停牌前收報7.4仙，市值1776萬元，蒙建強以每股7仙，兩千萬唔使就買起呢隻殼，好鬼抵。<br> 蒙建強同海南航空關係密切，海南航空阿媽新華航空今年買入中富航空45%後，創辦人即中富控股老闆葉長青，再將自己55%股權賣埋畀蒙建強。<br> 之前市場傳緊新華航空會嚟香港上市，𠵱家蒙建強走去買隻殼，華華估計好有機會將中富或者新華借殼上市。但由於殼股需要兩年過冷河，期間不能改變業務，鼎洋𠵱家係投資控股，料注資仲有排等。<br> </p></body></html>