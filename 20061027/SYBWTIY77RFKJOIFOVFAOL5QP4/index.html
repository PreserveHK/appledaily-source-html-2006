<html><header><meta charset="utf-8"><title>無　等 - 陳也</title></header><body><h1>無　等 - 陳也</h1><p>別家專欄標題叫「等做媽媽的女人」，我還以為女人排長龍在等着做媽媽，閱畢內文，原來是分析不育可能性。等做但沒料理好身體，等於白做。<br> 雖然冷凍卵子的技術愈來愈穩定，年過五十想做高齡產婦都有得傾。可是，沒做人好母親的心理準備前，還是別輕舉妄動，等着做媽媽的女人不妨問問自己：<br> 一、每天要有充足八小時睡眠，否則會亂發脾氣、注意力散渙、行路仆低、踩錯油門當煞車掣的渴睡一族，只打算請外傭做夜班媽媽的話，你只能算是生產機器，等機器進化成人才落實生仔吧，會少點痛苦。<br> 二、雖然等做媽媽，但自問沒耐性等人只有人等她的女人，將來必定要全天候等阿仔食奶、睡覺、屙臭臭、做功課、溫書練琴，等到你這個阿媽天長地久老十年，搽三層SK-II也蓋不住疲態，貪靚女人肯嗎？假如又係假手於外傭或者父母，自己顧住拼搏上位做女強人或者誠哥的紅顏知己，不如等你搵夠十億再算。十億唔捐給大學的話，足夠借肚生五福娃。<br> 再數下去，好講是非的女人唔使等啦，無理由製造小是非精。爛賭女人等贏錢好了，仔女可不是金多寶。姿整女人家教出更姿整的小女人，生仔只會迫他搞基，何苦。女人有政治野心還生什麼仔，有奶便是娘，做到特首的女人，大把契弟爭相認做契仔，過足癮。問題只係，他們不會當面叫你做媽媽，但像所有反骨仔，背後會對你媽媽聲丟X媽。</p></body></html>