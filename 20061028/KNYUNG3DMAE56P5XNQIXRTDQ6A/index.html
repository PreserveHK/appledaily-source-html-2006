<html><header><meta charset="utf-8"><title>靚仔正氣有才華<br>SaturdayPlus：AC救主卡卡&#13; - 藍鑽石</title></header><body><h1>靚仔正氣有才華<br>SaturdayPlus：AC救主卡卡&#13; - 藍鑽石</h1><p>米蘭，不僅為地方，亦係靚衫、型男型女的代名詞。卡卡於03年投向米蘭這個大城市懷抱時稚氣未消，同型男仲有大段距離；事隔3年，婚後的卡卡早添一份男士魅力，穿上Armani串演模特兒入型入格。今時今日，巴西人在場內獨撐AC米蘭、在場外以個人魅力震懾球星老化的米蘭市，堪稱新一代米蘭「神」。<br>文：藍鑽石、法比奧</p><p>神救世人，卡卡則不止一次「打救」AC米蘭，最近一次是個多星期前在歐冠盃對安德列治，明明球隊以寡敵眾陷苦戰，好彩卡卡妙射得手奠勝。3年前，AC米蘭只花850萬歐元將卡卡收歸旗下，簡直係近年整個球壇最筍收購。的確，舒夫真高離隊後，AC米蘭往往恃強凌弱也老鼠拉龜，經常只見卡卡不惜氣力作個人突破，吃力非常。<br> 早前有傳卡卡不滿教練安察洛堤的調兵遣將，與隊友岩布仙尼發生口角，情況一如舒夫真高去季離隊前，曾對「肥安」有微言。AC米蘭高層與當事人紛紛表態事件屬「意見交流」，而會方重申希望卡卡終生效力AC米蘭，惟恐卡卡被列強、尤其是皇家馬德里再次出手挖角。卡卡有幾重要？明晒。</p><p>Armani代言人之一</p><p>未能一手帶AC米蘭走出低谷，唔重要，卡卡事業最精采的地方未必在球場上。時裝巨子阿曼尼（Armani）一早睇中卡卡的賣相、商業價值，選擇他為Armani時裝品牌代言人之一。卡卡早前以一個成熟而感性的形象「殺人」，同當年加盟AC米蘭時的樸實模樣一比，判若兩人。</p><p>天主教徒形象正派</p><p>米蘭球會特別多型男帥哥，不過當舒夫真高離開，而馬甸尼、恩沙基、費高等身處米蘭的球星「年事漸高」，天生一副明星相的卡卡，確為可大小通殺的「品牌」。那邊廂，阿祖安奴被踢爆爛滾、索K，這邊廂，卡卡的緋聞甚少埋到身，而作為一位婚前仍為處男，經常行善的虔誠天主教徒，卡卡形象正派又討好，Armani呢條水，有排行。</p><p>學習英語進軍商界</p><p>卡卡明知足球事業唔長久，開始謀定後路，近年積極學習英語，似為他日進軍商界做好準備，步舒夫真高後塵。曾兼職模特兒的卡卡太太卡露蓮，正在米蘭進修商業，將來兩夫婦雙劍合璧打天下，商機處處，不愁出路？<br> 打吡賽當前，卡卡坦言暫時專注備戰，但拒談爭標機會：「聯賽冠軍？還是先盡力搶分，追貼前列球隊再說。」說到眾前鋒鬧入球荒，卡卡答得相當得體：「大家不應將目光放在前線或防守問題，球隊戰績欠佳，每人都須負責。」卡卡日趨成熟，魅力滿瀉，今期米蘭，邊個夠佢紅？</p></body></html>