<html><header><meta charset="utf-8"><title>Game事撻：扭六壬力抗PS3、Wii　XB360軟硬王牌冧港機迷</title></header><body><h1>Game事撻：扭六壬力抗PS3、Wii　XB360軟硬王牌冧港機迷</h1><p>臨近PS3同Wii推出，微軟出盡法寶力抗兩大新機氣勢，喺剛完結嘅「X06」試玩會度，就喺日本班到一堆即將推出的勁Game，供入場人士試玩，此外仲有全球首款無線軚盤及XB360專用耳筒，可算軟硬件兩路齊攻，扭六壬誓要盡搶機迷目光！<br>文：福田<br>攝影：陳偉強</p><p>一如過往幾年，X06依然針對傳媒朋友、零售與批發商同埋一般玩家三個唔同層面嚟舉行。香港微軟高層Chester更學足老頂Bill叔叔幾年前扮AustinPowers咁，着件太空衣上演一幕「八大行星」棟篤Show，意即踢走多咗出嚟嗰粒冥「藍」星！佢想表達啲乜？口痕友指藍即Blue也，明啩！<br> 唔少機迷都被現場巨大投影示範嘅遊戲預告吸引，最令人失望係《高達》、《藍龍》均冇得試玩，齋播預告片，而《藍龍》則分別展示咗三個唔同部份，分別為開場、戰鬥同MiniGame，但略嫌場面揀選得差唔能夠突顯隻Game嘅威力。《藍龍》日文版12月7日見街，繁體中文版則要等到07年。</p><p>$3,199套裝賣大包</p><p>同微軟合作無間嘅Toy2R，將會繼續幫XB360特製切合其主題嘅得意公仔XB360×LiveQee，以迎合由噚日開始一連十日嘅「XB360潮爆優惠套裝」全新計劃。只要喺指定商戶以$3,199購買呢個套裝，除咗會有主機、《DOA4》和無線手掣各一之外，仲會贈送兩位Qee公仔、精美面版、貼紙、同步充電器同兩張$100Coupon，而頭50位買家更有機會獲得「XB360配件工具箱」或者《DOA》大手掣，計吓條數真係抵到爛。</p><p>Soft<br>香港率先試玩暴力FPS</p><p>唔計齋得播片睇嘅《高達》同《藍龍》，其餘幾款勁Game均設現場試玩。《LostOdyssey》全場只得一部試玩機座，由戰鬥到指令選擇，唔少記者都被播片轉入即時戰鬥嘅超強性能深深吸引。最搶眼係香港率先開放畀人試玩嘅《GearofWar》，以第一身射擊（FPS）玩法為主，精緻3D畫面搭超暴力血腥玩法，見到怪物一槍將佢個頭打爆，真係睇同玩都咁過癮！<br> 另一矚目作《DOAX2》，仍以沙灘排球為主要玩法，不過就加入水上電單車、2人沙灘競跑等，官方仲聲明今集加入更多泳衣，仲要係比上集「維納斯」更出位大膽，值得期待！隻Game同樣行貨，令人高興嘅應該係中文顯示，事關會場內試玩版經已做咗部份中文說明，玩起嚟親切感大增！</p><p>《高達》預告作熱身</p><p>Hard<br>加谷無線軚盤獨欠HDDVD</p><p>喺外地算係今年消費旺季主打武器之一嘅HDDVD高清影碟機，雖然有傳香港遲啲返貨，不過暫時未有確實登陸時間，至於微軟現時嘅目光就放咗喺兩款無線周邊身上，睇個款都係針對SONY嗰邊嘅弱點嚟砌。今次主力向外推介唔使駁線嘅大型軚盤，內置ForceFeedback唔在講，採用銀色賣相亦都幾討好，佢仲完全對應《PRG3》同《Forza2》㖭，而且為咗Showoff無線嘅優點，更即場播條寸爆嘅影片；兩條友仔抬住個軚盤嚟玩搞鬼到極，唔使驚玩玩吓啲電線打大交！至於無線耳機則強調傳話夠清晰，但在下覺得佢個Look似足時下流行嘅藍芽耳機，先至係真正吸引人之處。可惜廠方未有提及兩者嘅售價與推出日期，到底係想留一手「睇定食」抑或未同班Game舖斟掂數，咁就真係唔多清楚。</p><p>試玩作品反應佳</p><p>今次X06放咗約30部主機俾人試玩，有成接近20款遊戲，唔少機迷都玩得好開心，當然遊戲雜誌編輯着眼點就係連TGS都冇得玩嘅超大作《GearsofWar》，而鬼佬Game《NeedforSpeedCarbon》和《Crackdown》都有唔少人試，反而《DOAX2》同《LostPlanet》就反應一般，唔通大家已經喺日本玩到飽晒？</p><p>試《GearsofWar》</p><p>試《DOAX2》</p><p>炸彈馬騮：「上集確係靚咗背景又細緻，而且玩法又多咗花臣，觀賞效果一流。不過班女頭髮依然係一pat嘢。」</p><p>試《LostPlanet》</p><p>阿昌：「覺得佢幾正，玩咗一陣已經覺得操作幾暢順，爆炸效果勁掂，不過就唔及《DeadRising》咁引到人出機。」</p><p>試《NBA2K7》</p><p>Ricky：「不嬲都有玩《2K》系列，今次畫面都叫OK，啲動作好仔細，操作方面同過往差唔多，唔算難玩。」</p><p>試《LostOdyssey》</p><p>朱生：「非常期待，戰鬥方式好有主流RPG味道，似足《FF》咁正。但好想知男主角唔會死咁咪好易玩？」</p><p>對手攻勢：行貨PS3下周有定案</p><p>最新鮮熱辣消息，SCEH剛發出傳媒邀請，喺11月1日（下周三），舉行PS3發布會，正式公布香港行貨詳情。到底幾時有行貨？分到幾多貨？賣幾錢？有冇香港Server？欲知詳情，請留意下周《Game事撻》緊密報道！</p></body></html>