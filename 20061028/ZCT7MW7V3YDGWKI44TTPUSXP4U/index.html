<html><header><meta charset="utf-8"><title>旅事話題：一萬蚊環遊世界　玩足3個月?</title></header><body><h1>旅事話題：一萬蚊環遊世界　玩足3個月?</h1><p>上期6,500萬六合彩兩注平分，不過無我份，我的環遊世界夢又碎了。每次讀到法國小說家凡爾納（JulesVerne）的《八十日環遊世界》，都好想化身英國冒險家福格，用80日去環遊世界。不過環遊世界喎，無錢，要實現夢想，談何容易？英國一間旅行社就推出23日環遊世界，6萬5蚊就可以去得到，不喜歡跟團？航空公司推出的$9,300機票又如何？總之，低價環遊世界從此不再是空想。<br>記者：梁學文</p><p>環遊4大洲明年2月展開</p><p>英國旅行社Airtours明年2月就會推出23日環遊世界，只需4,449英鎊（約6萬5千港元）就可以飛越南北半球，去晒4大洲，飽覽各地名勝，23日快夾超值。23日的行程由英國的曼城出發，經紐約、拉斯維加斯、悉尼、夏威夷、杜拜、開羅等地，再返回起點曼城。除可睇勻世界各地的名勝古迹之外，行程仲包括5個主題旅程。例如在印度新德里乘坐私人火車到阿格拉、深入印尼婆羅乃洲人猿保護區等等。保證可以有個難忘的文化體驗，就算是走馬看花，起碼都可體驗當地的文化。</p><p>包機330人同行</p><p>旅費6萬5，其中全程機票、交通費、酒店及膳食費經已全包。即係話如果跟足全程唔甩團，唔自己另外消費，6萬5蚊就可以去足23日。如果自訂旅程的話，23日去足10個地方，飛足3.22萬英里，價錢起碼要30萬，仲要無人安排行程。其實環遊世界團是個包機旅行團，旅行社包下一架A330客機，全團就會有330人。嘩，330人一齊遊足23日，浩浩蕩蕩可以話係一個創舉。而且一大班人一齊去，總可以交朋結友，肯定有人陪你玩，唔使怕悶親。同行的除了團友外，還有10名機組人員、10名旅行社工作人員等，仲帶1名醫生，令團友可以安安心心去旅行。</p><p>其他環球機票</p><p>唔想跟團自由行都可以買張環球機票自己去，價錢唔算太貴，1萬蚊左右就可以起飛，不過如果要停留的話可能要收取額外的附加費。</p><p>紐西蘭航空一條龍服務</p><p>紐西蘭航空亦有推出環球機票，由香港到倫敦，再去LA同奧克蘭。最大的優點是不用轉機，全程都是一條龍的服務。另外，旅客亦可以選擇停留大溪地或斐濟等地，每次停留需要另加$1,000，都算幾抵!相較其他環球機票，紐西蘭航空可供停留的地點較少，不過價錢就最抵，9,300蚊起就可以環遊世界。機票有效期為90日，即是說90日環遊世界。<br> 查詢:www.airnewzealand.co.nz</p><p>星空聯盟至少2萬</p><p>除了紐西蘭航空之外，星空聯盟（staralliance）都有推出環球機票，不過票價比較高，大約為港幣$20,580。星空聯盟可提供的停留地點最多，一共有842個。而旅客可以選擇停留的地點最少三個，最多就可以15個。雖然說最多可以停15個地方，不過飛行里數是有限制的，以經濟票來計算，最多可遊的里數為26,000里。值得留意的是每次停留最少10日最多是一年，別以為可以每個地方停一年，因為機票有效期為12個月。停留的日子不能縮短，要環遊世界可能需要大半年。而最抵用的方法當然是先擬定旅程，然後用足一年時間外遊。<br> 查詢:www.staralliance.com</p><p>適應時差最頭痕</p><p>不過去足23日，去勻10個地方，時差的適應絕對是最大的挑戰。一個地方去另一個地方，需要重新適應時差。例如由美國飛澳洲就相差半日，要有心理準備。在23日內適應不同地點的時差，最多差距為14個小時。要在短短幾日時間去適應唔同的地方的時間，少點精神也不可。另外，環球旅行全程大約需要坐73個小時飛機，如果怕搭長途機，就要慢慢適應喇！</p><p>其他注意事項</p><p>1.環球團在英國出發<br> 現時環球旅行團只在英國出發，香港人要去，就要多搭一程機去英國。<br> <br> 2.簽證問題<br> 環球一周遊要走訪多個國家，對於拿歐盟護照的歐洲人來說比較方便。不過對香港人來說就要留意不同地方的簽證。例如去美國同澳洲等地，都須要入境簽證，出發前要簽好。<br> <br> 3.超長途機<br> 環遊世界最佳方法就是搭飛機，不過就肯定搭到儍，一飛可能就飛20個鐘，又是另一個考驗。<br> <br> 查詢:www.airtours.co.uk</p></body></html>