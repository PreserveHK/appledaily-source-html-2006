<html><header><meta charset="utf-8"><title>Baller'sblog：我係NBA最佳控衞！</title></header><body><h1>Baller'sblog：我係NBA最佳控衞！</h1><p>今日主角<br>姓名：馬貝利<br>球隊：紐約人<br>位置：控球後衞<br>年齡：29歲<br>年資：10年<br>特徵：極度自我中心的球員，自詡為聯盟第一控衞而引來各方訕笑</p><p>最近經常有人問我，一個身價成1,700萬美元（約1.3億港元）年薪嘅球星，着住對只值15蚊嘅cheap波鞋比賽，係唔係好唔襯？我都費事嘥口水回答；但係前幾日我練波時扭傷腳，嗰啲出晒名尖酸刻薄嘅紐約記者即刻喺我面前講風涼話：「It'sgottabetheshoes,right?」真他媽的，hellno！<br> 我重申，我推出呢對15蚊嘅波鞋Starbury，唔係為咗賺錢，而係為咗買唔起成200蚊一對波鞋嘅青年人着想。對佢哋嚟講，200蚊已經係成家人一個星期嘅食用開支。我係喺俾人謔稱為「窮人海灘」嘅紐約科尼島（ConeyIsland）長大，細個時發夢都想着住AirJordan打波；但係喺個段艱苦日子，莫講話買波鞋嘅錢，就連一日三餐都掹掹緊。所以呢對鞋，算係我回饋弱勢社群嘅一點心意。</p><p>推出平價波鞋回饋社會</p><p>經一事，長一智！經歷上季嘅風風雨雨：球隊成績一落千丈、同教練布朗反目互罵……，我深深體會到，無論自己每場攞幾多分、幾多個助攻都係枉然，勝利先至係最重要。取勝就要靠全隊合作。呢個道理簡單不過，但好不幸，我要打咗足足10年NBA後先至明白。<br> 回想起來，都係自己太早成名之過。讀初中時已有報紙雜誌訪問我，升上高中後更加被封為紐約史上最佳後衞；各間波鞋公司爭住要簽我，各間大學教練都求我入讀，甚至連NBA球隊經理同球星都經常致電慰問我。隊友、教練、經理人更加當我係救世主，從來冇人夠膽批評我半句。<br> 不過最重要係我來自紐約啊！要喺紐約街場打響名堂，最重要係自信！無論面對任何對手、任何環境，你對自己嘅能力都深信不疑。有自信不代表你百戰百勝，但冇自信肯定百戰必殆！所以我絕對相信我係「NBA最佳控衞」！&#13;</p><p>冇自信百戰必殆</p><p>可能就係呢種性格，比賽時往往過於自我，信憑一己之力扭轉亁坤，以一敵五也在所不惜。但係……下年2月我就30歲了，人到「中年」萬事憂，加上NBA10年風雨，我終於明白，無論你如何獨當一面，你始終都係球隊嘅一分子。<br> 文：深籃<br> 電郵：trashtalk@appledaily.com</p></body></html>