<html><header><meta charset="utf-8"><title>讚賞造福體壇　自掏腰包獎運動員<br>汪明荃「我好敬重霍英東」</title></header><body><h1>讚賞造福體壇　自掏腰包獎運動員<br>汪明荃「我好敬重霍英東」</h1><p>全國政協副主席霍英東前晚在北京病逝，終年83歲，曾擔任人大代表的汪明荃，讚霍英東除對國家有很大貢獻外，也會鼓勵國家金牌運動員，私下給每人20萬獎金，並指他的地位無人可以取代。曾與霍英東有一面之緣的鄭少秋則對他的去世感到惋惜。
</p><p>汪明荃（阿姐）和鄭少秋昨日在九龍灣國際展貿中心，綵排「我們的世紀金曲演唱會」，對於霍英東逝世，阿姐認為他的地位無人可以取代，她說：「我真係好敬重霍先生，我唔記得同佢一齊做過一屆定兩屆人大，佢捐好多錢畀國家，賺到嘅錢又投資番落國家度，另外佢又對體育界做咗好多推廣。」</p><p>「每人好似有20萬」</p><p>阿姐指霍英東會私下給獎金鼓勵國家金牌運動員，她說：「你知國家唔係咁多錢畀運動員，但係霍生會自己拎錢出嚟獎勵佢哋，每人都好似有20萬㗎！」<br> 阿姐表示於1988年曾與霍英東到廣東省視察，她說：「88年我哋一齊去廣東省視察，霍生全程都喺度，佢一邊解釋自己點投資同埋遇到乜嘢困難，又講畀我哋知點樣起白天鵝賓館，佢係好早喺內地投資嘅商人，佢喺內地嘅地位好高，同中央關係好好，佢嘅地位冇人可以代替。」<br> 秋官也曾與霍英東有一面之緣。據資料顯示，秋官曾與劉青雲參演亞視劇集《世紀之戰》，在番禺南沙國際會議展覽中心，搭起聯交所場景拍攝，00年4月26日，積極開發南沙的霍英東在大班工作人員簇擁下到場巡視，碰巧秋官正與青雲拍攝，兩人還禮貌地上前打招呼，霍英東與二人握過手後，還來一張大合照，霍英東之後繼續視察行程。秋官說：「我同霍生應該見過面，佢個名成日都聽到，我知佢對國家好支持，佢做到全國政協副主席真係好犀利。」</p><p>許紹雄：友善冇架子</p><p>另外，許紹雄昨日獲悉霍英東病逝的消息，他透過電話說：「記得當年大家都係視藝會會長，我負責出力，佢就出錢又出力支持，我哋都搞過好多慈善活動。印象中嘅佢對人友善，冇架子，好肯幫人。」許紹雄表示最後一次跟霍英東碰面是幾年前的公開活動，問他可會致電霍英東的家人慰問？他說：「呢個時候都唔方便打擾佢屋企人，如果得閒，我都會出席佢嘅悼念活動。」<br> 採訪、攝影：李珮洳</p></body></html>