<html><header><meta charset="utf-8"><title>萬聖節節目：鬼差姐姐孖住你　食飽上天堂落地獄</title></header><body><h1>萬聖節節目：鬼差姐姐孖住你　食飽上天堂落地獄</h1><p>萬聖節要玩得瘋狂，除食一餐食物賣相恐怖嘅大餐外，如果連間餐廳嘅布置都特別有特色，氣氛濃厚，玩都玩得投入啲。我覺得今年「王子酒店」最有噱頭。分別將3間餐廳以天堂、人間、地獄作主題，單係布置費已用咗5位數字！你唔怕死？就由鬼差姐姐帶你遊覽天堂與地獄啦！<br>記者：黃若茵　攝影：陳陶鈞、黃子偉<br>模特兒：Ada（TheGroup）、Pakho、Joey<br>化妝及髮型：Meegan&amp;Kinki<br>服裝：天神村</p><p>地獄<br>最多遊魂野鬼</p><p>旅程由地獄開始，點解係地獄？因為四周圍都係遊魂野鬼！酒店地下一層ICY本身係酒吧加餐廳，以多款不同形象嘅鬼怪讓你感覺置身地獄，鬼差導遊Ada氣若游絲話：「因為鬼係屬於地獄嘅，所以呢度就放有好多骷髏頭，同怪異布置，歡迎你哋嚟到我屋企參觀！」聽見佢咁講，本來撐緊枱腳，諗住食餐飽飯嘅Joey同Pakho即刻打個冷震，個「冰冷殘酷地獄套餐」食到一半，就俾鬼差捉咗去遊覽地獄，走勻多個「景點」……</p><p>凡間<br>恐怖蜘蛛精</p><p>上到4樓ZIPLive，鬼差Ada突然變身做蜘蛛精，「蜘蛛係屬於人間嘅動物，我要變做蜘蛛精迷惑你哋呢班凡人，哈哈哈！」Joey同Pakho嚇到瑟縮一角，粒聲都唔敢出，驚嚇旅程又再開始……</p><p>天堂<br>白色浪漫</p><p>上到24樓SkyLounge天堂，果然一大片天空，鬼差Ada突然變咗隻好鬼，佢話喎：「呢度嘅布置全以白色為主，配合天堂主題，天堂咁純潔，我都要做番隻好鬼，唔嚇人喇！」於是，Pakho同Joey終於可以靜靜哋，過一個寧靜浪漫嘅萬聖節喇！</p><p>地獄大餐</p><p>想食飽先玩，可到ICY食個「冰冷殘酷地獄」套餐（每位$188），有頭盤、餐湯（二選一）、主菜（三選一）及甜品，食飽就唔怕玩完無晒胃口啦！</p><p>前菜：升棺發財</p><p>棺材用麵包加朱古力醬做，棺材裏面有魷魚、蝦等雜錦海鮮，撈埋番茄醬好開胃。</p><p>餐湯：屍蟲活現</p><p>一條條游來游去嘅蟲仔，其實係髮菜同野米，唔使咁驚。反而南瓜香味勁重，飲完都想再添多碗。</p><p>主菜：血肉模糊</p><p>食物砌成一副鬼模樣，雙眼係荔枝釀黑水欖，頭頂嘅角就用菱角做，加多塊肉眼扒，一定夠飽。</p><p>主菜：煎皮拆骨</p><p>一刀插入豬肋骨中，加埋一灘血紅色嘅紅莓肉醬汁，恐怖！但試啖勁好味，我將件豬肋骨煎皮拆骨。</p><p>團員親身體驗</p><p>Yoko：「我本身勁怕毛茸茸嘅小動物，所以人間嗰層咁多蜘蛛最驚。」</p><p>Anson：「冰室入面嗰隻骷髏骨，我開頭以為係人嚟㗎，點知原來係道具，嚇咗一跳。」</p><p>Clara：<br> 「冰室嗰度真係嚇一驚，入去嗰陣無諗過會係假人嘛！」</p><p>天堂地獄人間　旅行團須知</p><p>團費：鬼門通行證<br> 	男士$300，女士$250（可隨意穿梭於地獄、人間及天堂，一般Cocktail及紅、白酒任飲）<br> 出發日期：今晚及明晚<br> 出發時間：10:30pm-5:00am<br> 集合地點：灣仔謝斐道303號王子酒店<br> 查詢：31882277</p><p>T.G.IFridays　骷髏陣地</p><p>T.G.IFridays本身樓底有戲院咁高，佔地兩層，偌大空間要布置都唔係咁容易！所以餐廳經理之一Lina決定以大大件嘅骷髏骨為主題，先能夠配合餐廳闊大嘅面積。一入門口左手邊，已可見一個半圓枱，放滿骷髏骨同埋載住面具嘅鬼怪，上面仲有一個大螢幕，到時會播住恐怖鬼怪片段，增添陰森氣氛。食個「齊齊驚慄套餐」，有前菜、小食、主菜、甜品同百事任飲，都只係$188，抵玩啦！</p><p>小食：驚慌炸洩</p><p>有炸薯皮、炸芝士及水牛雞翼。炸薯皮上放滿芝士及煙肉粒，跟炸芝士一樣咁香口。水牛雞翼略酸，好開胃。</p><p>主菜：科學怪魔</p><p>即係羊肋骨，炭燒過後肉香又Juicy，特製醬汁味道有點似紅酒。伴以混入芝士嘅薯茸，感覺好full。</p><p>蛆蟲鍋</p><p>其實係蒜辣大蝦幼麵，加入辣汁食落非常惹味，又唔算太辣，食吓食吓就清咗碟！</p><p>食客有say：<br>邊part最恐怖？</p><p>Amilio：「出面個台最多嘢睇，不過我覺得再多啲裝飾會更有氣氛。」</p><p>Eva：「台上面彈琴個骷髏骨頭好嚇人，又或者吊喺天花板嘅骷髏骨幾恐怖。」</p><p>搵鬼攻略</p><p>T.G.IFridays（23682800）<br> 地址：尖沙嘴東企業廣場4樓及5樓<br> 萬聖節餐時段：晚市6:00pm後供應<br> 有着數：兩位成人惠顧齊齊驚慄套餐，帶第一位小童可免費享用兒童餐（原價$68），第二位小朋友則可獲半價優惠，須預先訂位</p></body></html>