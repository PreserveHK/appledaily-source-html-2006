<html><header><meta charset="utf-8"><title>夫妻同心同煲之二：我老婆成日鼓勵我</title></header><body><h1>夫妻同心同煲之二：我老婆成日鼓勵我</h1><p>「卡菲東西」喺西貢市中心一條巷仔入面嘅巷仔，要搵唔難，假日甚至要排隊，一來拉麵料靚，二來價錢唔貴，三來舖頭只得兩張枱。老闆Allen係香港人，太太大澤真木子係日本人，5年前開始做私房菜，Allen話：「以前香港甚少懷石料理，我哋係第一代，一年前左右我哋搬入舖，就開始做較大路嘅拉麵，𠵱家偶爾都會做私房菜，不過只做熟客。」有個日籍老婆撐腰，加上自己本身喜好研究日本飲食文化，做大眾化拉麵都好有料到，「用料好講究，譬如拉麵，我唔用九州嘅，因為唔夠煙韌，用北海道嘅就會彈牙啲。豬骨濃味湯底我會熬夠十個鐘，而且唔會用糖做甜味，而用水果，入口唔會有鬆散口感。」<br>做一碗拉麵都如此認真，可以話受老婆影響，「日本人做嘢好認真，因此我哋好少轉Menu，做一款新嘅菜式，我老婆要慢慢鑽研，做到最好先肯賣。」見餐廳舖頭地方細，兩公婆企喺入面做嘢都幾逼，會唔會成日爭位先？「都會㗎！但我哋結婚10年，好識得遷就對方！」二人唔只識得遷就，太太仲好識得鼓勵佢，「初初開舖，佢經常叫我唔好放棄，話我知剛開舖，未咁快有feedback，叫我對自己要有信心。𠵱家我哋愈做愈好，算係互相支持嘅成果。」<br>記者：黃若茵　攝影：黃子偉</p><p>九州豚肉濃湯拉麵$45</p><p>豬骨、黑豬肉都由日本入貨，熬過10個鐘嘅湯底果然好味，飲完都唔覺口渴，真係無味精。黑豬肉都要燜10個鐘，甜甜哋，好入味。</p><p>清酒煮蜆$25</p><p>Allen話酒一定唔可以跟蜆一齊煮，因為會令酒精揮發晒，浪費！「我會先將蜆煮熟，然後加入清酒，喺煲入面焗20秒，清酒就會好香。」</p><p>牛肉火鍋每位$68</p><p>牛肉選用上半部腩位，脂肪分布平均，湯底有淡淡幽香。最後送上一碗白飯，食晒火鍋料之後，將飯倒進鍋中，連湯一齊食，夠香濃。</p><p>卡菲東西（27920200）<br> 地址：西貢敬民街9號高勝樓16舖地下</p></body></html>