<html><header><meta charset="utf-8"><title>車人合一：ToyotaEstima3.5<br>WALD改家庭車　內外火辣有驚喜</title></header><body><h1>車人合一：ToyotaEstima3.5<br>WALD改家庭車　內外火辣有驚喜</h1><p>女人天生購物狂，YoYo的瘋狂程度可以用嚇人來形容，一旦發現心頭好，一定咬住唔放，出盡法寶要買到。最近佢睇中由WALD改裝嘅豐田Estima七人車，大包圍、車線真皮座椅，加上Load得勁低嘅車身，同通街都係嘅普通版完全唔同，YoYo即時被佢火辣打扮吸引住，所以出盡法寶冧掂老公買畀佢，為咗新車到手，佢決定出動嗲功，仲不惜……<br>記者：黃婉冰<br>攝影：譚盈傑<br>Model：YoYo&amp;Lo</p><p>同車唔同命</p><p>老婆冧招𠱁買車語錄</p><p>為令老公肯買這部改得火辣Estima，YoYo決定向老公使出冧招，再加多幾錢肉緊向老公力Sell新車的優點，雙管齊下，買不到誓不罷休。</p><p>加辣包圍身形誘人</p><p>老公：「嘩！老婆，你同架車一樣咁誘人呀！」<br> 老婆：「咦……好衰㗎你！人哋呢架Estima由頭到尾由WALD改裝過，呢套Bodykit叫ExecutiveLine，有晒前後大包圍、鬼面罩、最Top嗰款19吋合金胎軨、車線格仔透氣真皮座椅，換埋避震，車身比原裝車低咗30mm，一望就知同出面周街嗰啲款式唔同，改到咁跑車格，簡直同日本嗰啲暴走七人車有得揮㖭。你咪成日話想買跑車，又想我坐得舒服嘅？嗱，呢架咪有晒囉，買喇老公。」</p><p>皮椅打格入型入格</p><p>老公：「但係……得個樣型又點啫！」<br> 老婆：「咦，你坐吓，透氣真皮座椅，夏天唔怕『撻』實啲肉，我知你怕熱，包保你覺得舒服。嗱，你睇，Baby，皮椅係車晒白色線，格仔造型幾高檔，望落係咪好似B字頭嗰架過百萬嘅豪華轎跑呢？頭枕仲車埋WALD個字樣，佢中間兩張獨立皮椅仲可以放平，又有埋腳墊，啱晒我哋兩個去曬月光同埋……點啫？買唔買啫吓？老公。」</p><p>訂製原廠恒溫冷氣</p><p>老公：「之不過……」<br> 老婆：「Yeah……（勁嗲），我知你一定會話架車咁大會唔夠涼，你放心。呢架特別加裝咗個原廠獨立恒溫冷氣，可以獨立調校溫度。前面一個，中間一個，中排同後排都涼得到。呢架車有3,456c.c.，扭力夠，載滿人唔怕唔夠用，加埋6前速半自動波箱，當佢跑車咁玩都得。尾箱夠大，後排兩張皮椅拉一拉就可以收埋，可以放幾個行李篋，咁我就車出車入，你出Trip我車你去機場，又可以車埋你啲屋企人出去玩，仲可以……」<br> 老公：「得喇，得喇。老婆，買喇，買喇，你着番件衫先！」</p><p>ToyotaEstimaWALDComplete規格</p><p>引擎：3,456c.c.V6VVT-i<br> 馬力：206kw/6,200rpm<br> 扭力：343Nm0/4,700rpm<br> 傳動：6前速半自動波<br> 車輛提供：WALD（HongKongLimited）（28388410）<br> 車價：待定</p></body></html>