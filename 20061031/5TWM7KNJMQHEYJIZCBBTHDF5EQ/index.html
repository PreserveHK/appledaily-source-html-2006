<html><header><meta charset="utf-8"><title>　　袋巾密碼暗撐梁家傑 - 李八方</title></header><body><h1>　　袋巾密碼暗撐梁家傑 - 李八方</h1><p>選委會聽日開始接受報名，無論左、中、右三派陣營都蠢蠢欲動，布下最佳陣容出戰選舉。今屆難得Alan梁家傑肯落場玩，只要攞足100飛，煲呔就唔會鬆毛鬆翼，場仗都好睇啲嘛，民主派更加不容有失，唔少界別都搵緊最強人腳。<br> 好似會計界咁，噚日就率先有三位男士出嚟話選；既然有人無懼中央壓力出嚟選，真係要畀啲鼓勵至得，所以噚日就算係公眾假期，公民黨黨魁余大狀都有出席佢哋嘅宣布參選記者會，身體力行支持一番。<br> 由於三位男士都清一色戴住黃色袋巾出場，唔使講都知，係梁大狀嗰派啦，余大狀都覺得佢哋呢招branding宣傳法幾好喎，起碼一見袋巾如見梁大狀，大家立場清清晰晰，唔使估吖嘛。余大狀仲忽發奇想，話個個界別都可以用唔同顏色袋巾做識別喎。唔知支持煲呔嘅選委，又會唔會打晒煲呔宣示自己嘅政治取向呢？</p></body></html>