<html><header><meta charset="utf-8"><title>影音試團：SONY新MP3音波功消雜聲</title></header><body><h1>影音試團：SONY新MP3音波功消雜聲</h1><p>蘋果iPod霸佔全球七成MP3機市場，正所謂有人辭官歸故里，有人漏夜趕科場，新加坡CREATIVE無晒聲氣，台灣WeWa!更唔見影，唯獨微軟膽敢踩場，Crossover東芝出新MP3。SONY又如何？WALKMAN系列數碼化咗幾代，早由NetMD開始死死哋氣加入支援MP3格式，及至「令立立」嘅番梘王出動，仍未能打破悶局。<br>記者：徐影龍</p><p>逆向音波消雜音</p><p>大眾化市場爭唔贏，SONY索性賣靚聲，專心攻打發燒級用家；最新嘅NW-S700F系列，就加入幾種音質提升技術，力求重現靚聲。首先較有創意係雜音消除技術，先由耳筒收集附近雜音，再經機內晶片進行分析，以逆向音波抵銷雜音，便可將周遭環境雜音有效減低75%。果真屬實，真係學星爺話齋：「成個世界清靜晒！」試想吓，身處旺角、銅鑼灣地帶，想聽住心愛靚歌行街Shopping，只好將iPod或手機音量校到最大，同身邊人鬥大聲先掂，好傷耳仔啫！</p><p>3分鐘叉電頂一日</p><p>外形方面，依舊採用上一代番梘王嗰種反晒光嘅令立立Feel，再加入上兩代火機王嘅頂蓋扭掣，更將肥厚體積大幅收身，算係SONY歷來最靚仔嘅MP3機。至於其他較吸引功能，筆者首推3分鐘充電便可播3粒鐘嘅快叉技術，若叉足2小時嘅話，更可播放長達50小時！對於如筆者般並非每晚為MP3機充電嘅用家，臨急臨忙叉幾分鐘都頂到一日㗎。最後一提係支援免電腦轉歌，所有AudioCD或音源，均可直駁NW-S700F錄歌，大大減低操作電腦轉歌嘅煩惱。</p><p>NW-S700F（11月中發售）<br> 1GB	$1,388<br> 2GB	$1,688<br> 4GB	$2,088</p></body></html>