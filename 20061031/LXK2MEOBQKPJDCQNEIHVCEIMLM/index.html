<html><header><meta charset="utf-8"><title>先達密探：CDMA2000冇人睇好</title></header><body><h1>先達密探：CDMA2000冇人睇好</h1><p>正當3G網絡商大鬥$0機價，跟住又力谷初出茅廬嘅3.5G服務嗰陣，日前香港又再傳出另一項3G牌照──CDMA2000嘅爭奪消息！講開呢一隻制式，查實主要係日、韓兩地採用，據講一旦公開競投，好可能香港機迷就有機會玩Toshiba、SHARP、Nec等日系手機，唔使偷偷摸摸等解Lock；但問過機場Sales意見，佢哋竟大唱反調，仲話唔多睇好㖭！<br>記者：尹謹基</p><p>漫遊地區太狹窄</p><p>查實Sales所發表嘅「偉論」，本港好多電訊界專才亦都提過。佢哋話，雖然CDMA2000喺日本或者韓國都好Hit，之但係香港情況有啲唔同。「香港人經常去東南亞或者歐洲旅行，但呢兩個地方只係支援WCDMA制式，日韓CDMA2000市場太過窄，梗係唔睇好啦！」佢仲話，就算網絡商成功競投呢個牌照，但呢批CDMA手機可能面對好多技術性問題要解決，到時想入水貨都難！</p><p>白色V630i低開$1,980</p><p>可能水貨佬見火紅色K610i反應奇好，最近仲入多部Vodafone白色V630i，實行紅、白唱雙簧咁話！查實K610i又好，V630i都好，佢哋除咗齊齊用直身長條機殼之外，仲同樣支援3G制式、200萬像素兼配備超細M2記憶卡槽，不過水貨價錢就平少少，$2,000就有找，相反行機就貴多$400左右，究竟玩行定水貨？要自己諗吓喇！<br> 售賣點：創意（23934568）</p><p>諾記、索愛齊升價</p><p>睇見諾記N-Series氣勢咁勁，令本來比較舊款兼缺乏升價能力嘅N70，亦出現罕見嘅加價情況。據機場Sales講，呢次N70由$2,350升至$2,550足足$300咁多，主要原因係貨源唔夠；至於另一款索愛白色版W850i，上個禮拜已經冧到$3,060，但據聞好多玩家因為機背印有懷疑係24K金箔做成嘅Logo（查實係鍍金），令機價稍為上升$70。</p><p>售賣點：創意（23934568）</p></body></html>