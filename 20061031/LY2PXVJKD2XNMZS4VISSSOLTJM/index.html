<html><header><meta charset="utf-8"><title>哈囉喂！又食又玩最後召集</title></header><body><h1>哈囉喂！又食又玩最後召集</h1><p>今晚就係哈囉喂，去玩去癲今晚都係盡地一煲！仲未搵到地方又未Book枱？相信好多地方都Full晒，以下介紹嘅地方，或者可以畀到靈感你：</p><p>影南瓜食「梳乎喱」</p><p>今年海港城玩萬聖節超激！竟然連主題曲都作埋──《FlyingPumpkin》，而且喺港威商場露天廣場II，仲特別設計咗個18呎高巨型「巫婆帽子大南瓜；詭譎巫婆帽子大南瓜，裏面吊住十幾隻栩栩如生的蜘蛛，影相留念最有萬聖節氣氛；另外喺Quarterdeck仲有一個南瓜黑朱古力梳乎喱（$55），橙橙黑黑邊食邊影，最低消費又有節日氣氛。</p><p>TheQuarterdeckKowloon<br> 查詢：27358881<br> 地址：海港城海運大廈地下OTG53</p><p>諾士佛階　食夠$100同你化妝</p><p>今日萬聖節唔整番個鬼樣，真係做鬼都唔靈啦！今日於美麗華商場或諾士佛階消費滿$100或以上（單一發票計算），即可免費獲贈萬聖節化妝；而且是由「蒙妮坦美容學院荷李活特別效果造型化妝課程」派出專業人員，包你短短幾分鐘內，就化身成超型嘩鬼、驚艷厲鬼！</p><p>修士吧<br> 查詢：23177308<br> 地址：尖沙嘴美麗華商場2樓諾士佛階5號舖</p><p>$168酒任飲　送鬼化妝</p><p>相信今晚好多酒吧都會加價，如果飲大咗真係幾破費！美麗華酒店嘅eyes，今晚9點以後玩任飲套餐（$168），有多款紅酒、白酒、啤酒玩任飲服務，而且飲足4個鐘，直踩落到1:00am，真係不醉無歸！另外店內仲有即場免費恐怖化妝服務，好等大家參加「恐怖裝扮選舉」，真係節日氣氛十足。</p><p>eyes<br> 查詢：23155888<br> 地址：尖沙嘴彌敦道118-130號美麗華酒店大堂</p><p>中西日鬼怪同桌</p><p>維也納咖啡閣今日推出萬聖節自助餐，多款菜式均配合萬聖節主題，好似砧板壽屍刺身、極品阿拉斯加蟹異肢、恐怖南瓜碎屍海鮮沙律、晶狀鮮眼球、血絲炒辣田雞腿、殭屍炒蟹等，中西日式嘅恐怖主菜一應俱全。不過最有趣都係甜品，南瓜形及嘩鬼形嘅典奇，小朋友一定鍾意，其他甜品如「嘔血石板街」、「殘肢朱古力蛋糕」都唔可以錯過。</p><p>萬聖節自助晚餐（6:00pm-9:30pm）<br> 價錢：成人每位$288、小童每位$202<br> 萬聖節消夜自助餐（9:30pm-12:00am）<br> 價錢：成人每位$138、小童每位$97<br> 維也納咖啡閣<br> 查詢：23693111（轉接1320）<br> 地址：尖沙嘴彌敦道50號金域假日酒店中層</p><p>南瓜屋過浪漫萬聖節</p><p>去赤柱Wildfire食嘢一向好氣氛，上年萬聖節以南瓜屋作主題效果唔錯，今年決定再嚟一次。餐廳布滿近百個不同不小款式嘅南瓜，好似走進南瓜屋般。今晚仲推出二人萬聖節套餐（$390），包括龍蝦沙律、南瓜椰子湯、萬聖節特色燒牛柳同朱古力合桃批。坐喺南瓜屋內，望住海景食二人餐，呢個萬聖節過得夠浪漫！</p><p>Wildfire<br> 查詢：28136161<br> 地址：赤柱美利樓2樓</p></body></html>