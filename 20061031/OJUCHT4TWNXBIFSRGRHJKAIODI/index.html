<html><header><meta charset="utf-8"><title>　　香灼璣花牌擺靈堂外<br>　　煲呔表哥不如大班親 - 李八方</title></header><body><h1>　　香灼璣花牌擺靈堂外<br>　　煲呔表哥不如大班親 - 李八方</h1><p>今年喪禮特別多，對煲呔嚟講尤其係，幫完鄔人大搞喪禮冇耐，又要過澳門送佢外母羅瑞珍，外母喪禮未搞完，又收到北京消息話霍老走咗，同埋要幫手主持治喪委員會，心情唔好之餘，睇嚟亦要暫時放下拉票活動。<br> 講番前幾日煲呔外母嘅喪禮，由於煲呔人面廣，加上鮑家喺澳門體育界都幾重要，所以好多花牌送嚟慰問，但個靈堂又唔夠位擺，為咗貫徹親疏有別嘅原則，煲呔都要花啲心思揀啲友好嘅花牌入靈堂，冇咁親嘅就留喺靈堂外，例如煲呔密友大班，佢嘅花牌梗係有機會入靈堂啦！</p><p>局長又不及中聯辦</p><p>反而煲呔嘅表哥香灼璣同香姓人士，啲花牌去到靈堂外停車場就行人止步，其他行人止步嘅花牌仲有明愛乜會、澳門乜聯會等。真係爹親娘親不如毛主席親，表哥親、表弟親，都不如自己條針親，睇吓個靈堂點擺花牌，就知乜人同煲呔關係友好啲，中國人咁做都好正常嘅。<br> 好似中聯辦嘅花牌，又比三司十一局嘅花牌重要，高祀仁、澳門中聯辦嘅白志健、徐澤嘅花牌，唔使喺停車場「輪街症」，就即刻有專人搬入靈堂擺，但好似馬時亨、王永平、林D9同冬冬嗰啲，就要喺停車場度排咗陣隊先入得去。<br> 喺殯儀館嘅當眼位同停車場，都唔見有民主派、工聯會同民建聯嘅花牌，好大機會係冇送到嚟，自由黨就最有心，田少、周梁同Sophie梁都有花牌到，三個都放到入靈堂，同大班嗰個一齊擺。去到個喪禮中段，八方喺門口隱約睇到，煲呔叫人搬過啲花牌，好似將幫佢搞智經基金嘅陳德霖個花牌放後少少，將周一嶽嗰個擺番前少少。<br> 鮑老太入土為安之後，煲呔一家就去澳門嘅聯邦大酒樓食解穢酒，鮑家開咗四圍宴客，佢哋就食廣東菜。據現場觀察，啲菜式有南乳齋、白切雞，甜品就係沙翁，都算幾地道，煲呔就冇乜點講嘢，都係同家人閒話家常，互相問吓「食飽未？」咁囉。</p></body></html>