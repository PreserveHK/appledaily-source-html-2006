<html><header><meta charset="utf-8"><title>　　三姊弟搞畫展顧媚領風騷 - 李八方</title></header><body><h1>　　三姊弟搞畫展顧媚領風騷 - 李八方</h1><p>息影藝人兼名畫家顧媚，噚日同兩位弟弟顧嘉煇及顧嘉鏘為「萬水千山總是情——顧氏姊弟三人展」揭幕，展出約80幅佢哋三人嘅畫作，部份更即場出售，每幅賣幾千蚊至近十萬元不等。<br> 喺作曲界顧嘉煇無人不識，但講到畫畫，都係姐姐顧媚叻啲。顧媚嘅作品雖然幅幅都要幾萬蚊，但噚日展覽開始咗一個鐘，已賣出至少13幅，相反兩位細佬嘅作品夾埋只賣出幾幅。<br> 呢個展覽係籌款活動，扣除開支後，餘額會捐畀獅子會顧嘉煇音樂基金，煇哥話希望籌到100萬，佢噚日真係好高興，拎住部手提DV攝錄機周圍影。<br> 顧嘉煇搞展覽，唔少名人藝人都到場支持，「阿姐」汪明荃雖然有傷風感冒，但都應邀做剪綵嘉賓，「六嬸」方逸華、劉德華、薛家燕亦有送花籃嚟，煇哥拍檔、已故填詞人黃霑首任妻子華娃都有份。電盈前副主席張永霖亦有嚟睇，佢話10年前買入過顧媚一幅山水畫，讚不絕口。<br> 個展覽喺香港大會堂高座八樓舉行（電梯按7字），即日至本周四每日朝十晚七展出。</p></body></html>