<html><header><meta charset="utf-8"><title>金手指：工行大陸投資者教精你 - 孫柏文</title></header><body><h1>金手指：工行大陸投資者教精你 - 孫柏文</h1><p>當孫柏文仲係一個𡃁仔中學生嘅時候已經認定，想利用經濟學理論去有效預測，係唔可以好似化學物理咁即時去驗證，因為當中有太多複雜兼無窮變數。舉個例子，如果家陣地鐵有條新嘅路線去到你住嗰區，咁一般人都會認為必定令嗰區嘅樓價多咗個優勢。孫柏文肯定你第一個反應係：正，地鐵代表又快又唔塞車，咁方便，樓價實有升冇跌啦。冇錯，呢個就係「正面嘅預測」，實情香港過去又真係有相關數據去支持呢個論點。不過，孫柏文想話畀你聽，喺「地鐵優先」嘅政策之下，嗰區嘅巴士、小巴路線會逐漸淘汰，因為要焗住居民去搭地鐵。就係咁，居民喺冇得選擇之下要幫襯地鐵，結果返工放工車費大增，你係居民都即刻賣樓搵屋搬啦，到時樓價仲唔係有違預測咁下跌？（唔信嘅，你問吓屯門之友究竟鍾意搭啲乜乜X線巴士定係西鐵。）<br> 至於啲地產分析員，因為完全唔知居民返工放工嘅搭車模式，所以佢哋會預測樓價實升，到實際樓價跌嘅時候，佢哋可以用價格訊號（pricesignal）嚟解釋，話啲居民唔係去鐵路沿線返工啫。不過，嗰區嘅區議員就知點解，仲識得喺鐵路通車之前賣咗自己層樓㖭。呢個就係孫柏文一開始講嘅，齋用經濟理論分析好難得出「有用嘅預測」，但價格訊號可以話畀我哋知。</p><p>今日，我哋嘅國企銀行股都面對緊同樣嘅情況，工行喺上海、香港同日各自掛牌上市A股同H股，兩者嘅分別係A股嘅市場受到限制（佢哋持有嘅人民幣係唔可以流出境外），而同時亦都限制唔受境外投資者玩。至於H股，就係開放畀全世界，即係投資者可以揀買H股，但亦都可以將錢投資喺其他地方，而投資者嘅身份就更加唔理你，無論你係哥倫比亞毒梟、非洲酋長定係香港散戶。一直以嚟，大家都注意到傳統上A股股價一定貴過H股，即使兩者派息係一樣。呢個時候，財經分析員會話畀你聽，因為大陸投資者冇得揀，所以「被迫」買A股。<br> 但如果同一理論，同屬國企銀行股嘅中行（3988）同工行（1398），應該都係A股股價貴過H股，但你睇睇兩隻股嘅股價，會發現中行竟然A、H同價，而工行就更加係H股高過A股㖭。點解？𠵱家等孫柏文呢個財經口水佬話畀你知。<br> 理由好簡單，因為年復一年日復一日，大陸投資者已經對呢啲國企銀行冇晒憧憬同希望㗎喇，唔似境外投資者例如香港散戶或者美國對沖基金咁，仍然滿腔熱誠；三流嘅服務、四流嘅管理再加埋九流嘅透明度，你話啲大陸投資者仲會唔會放錢落去吖。雖然，啱啱抽中幾手、作為國企銀行股擁躉嘅你可能會諗：或者係大陸嘅投資者睇錯啫。咁，大家即管放長雙眼睇睇。</p></body></html>