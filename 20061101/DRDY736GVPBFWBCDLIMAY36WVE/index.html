<html><header><meta charset="utf-8"><title>中富航空注資有難度</title></header><body><h1>中富航空注資有難度</h1><p>鼎洋投資呢隻股仔卻大升兩倍，由停牌前7.4仙，暴升至0.22元收市，係噚日個市升得最勁嘅股。事關鼎洋宣布中富航空新話事人蒙建強，以每股6.95仙向大股東買入55.39%股權，再向其他小股東提出全面收購，若所有股東同意，蒙建強1668萬元就買到呢隻殼。<br> 蒙建強咁鬼平買到，梗有啲原因。鼎洋係根據上市規則第21章上市嘅投資公司（俗稱21仔），本質上唔可以買入一間公司35%以上股權，暫時亦冇一隻21仔轉為普通殼股。<br> 所以，蒙建強如果想將中富航空注入鼎洋，除咗要將隻殼過兩年冷河，亦要睇吓過唔過到聯交所嗰關，玩注資有排等。不過，鼎洋（前稱希域）97年上市至今，大部份時間由「股壇壞孩子」馮永祥間禹銘湊住，禹銘又有份投資中富航空，照計都諗好晒點搞，街坊散戶就小心啲啦。</p></body></html>