<html><header><meta charset="utf-8"><title>國產機向名牌開火$1,180　藍芽播歌王靚價殺晒</title></header><body><h1>國產機向名牌開火$1,180　藍芽播歌王靚價殺晒</h1><p>喺屋企拎住個Remote遙控晒全屋家電，呢種所謂嘅智能式家居，距離普及化仲有一段長時間；如果想簡單啲，隨街無線遙控音樂播放、揀歌嘅話，咁就好快人人都玩得起！講緊嘅其實係今年先正式Hit起嘅立體聲藍芽（A2DP）技術，呢種一向被視為大牌子嘅獨家玩意，近日竟然俾國產機靜靜雞偷師，更意外係售價跟同款手機平足一半以上咁誇，如果我係MP3發燒友，肯定會搶番部試吓！<br>記者：陳國輝<br>攝影：陳偉強<br>Model：Chimpy、King</p><p>平過大牌子一半</p><p>其實喺舊年，支援A2DP嘅機種已經喺市面推出，但講到價錢一啲都唔平，冇番$3,000至$4,000咪使旨意！直至近期，A2DP才算普及，皆因好似摩記MOTOKRZR、諾記N5300、三星E908以及索愛K610i等，你只需要付出$2,000幾蚊即可「上車」，比起一年前真係抵玩好多！只係諗唔到，呢部國產TIANYU（天語）B830會突然殺出，機價仲平近$1,000，搞到大牌子措手不及！若然搭多個立體聲藍芽Handsfree（i-TecClipR35）一齊買，都只係$1,500到$1,600左右，抵到飛起！</p><p>搖擺機身玩骰盅</p><p>叫你無條件接受一款不知名國產手機，實在艱難；講到底如果唔係夠平，或者分唇鬼馬，睇怕幾難有人吼！好在B830交足功課，佢學早前諾記部運動手機N5500，機身內置咗搖擺Sensor，只要將部機Fing左Fing右，就可以遙控MP3揀歌甚至用嚟計算步速，相當實用；不過今次更加抵死，皆因內置咗一款玩骰盅遊戲，搖一下玩大細已夠過癮，同時仲新增換Wallpaper玩法，喺備用情況Fing一下即轉圖片，女仔咁貪靚實鍾意！</p><p>機身「泊屎位」四圍昅</p><p>Easy！四部曲裝完即聽</p><p>立體聲藍芽同一般Handsfree嘅安裝方法有乜唔同？今次就搵咗隻比較多人用嘅i-TecClipR35為例，跟足以下步驟，即裝即聽基本上好Easy！</p><p>Step1</p><p>先進入主目錄「行動秘書」，然後選擇「搜尋免提裝置」。</p><p>Step2</p><p>㩒實R35開關掣8秒，再搜索立體聲藍芽位置。</p><p>Step3</p><p>過幾秒即搵出藍芽資料，跟着輸入「8888」對應碼。</p><p>Step4</p><p>成功接駁後會彈出OK框框，整個安裝過程唔使2分鐘！</p><p>Sales教選芽貼士</p><p>市面咁多款立體聲藍芽耳機，究竟揀邊一隻先啱自己？機場Sales就教路，𠵱家款式咁多，例如有細細隻可以夾衫，亦有分唇出位，十足iPod咁豐富，不過要留意係應該揀番啱自己用嘅牌子！Sales舉例：「索愛有一款藍芽耳機叫HBH-DS970，配備Display兼支援來電顯示，但如果你唔係用緊索愛手機，呢項功能就用唔番，當然呢個例子只係冰山一角，大家試嗰陣問清楚囉！」</p><p>PROFILE</p><p>制式：GSM900/1800<br> 體積：92×42×16mm<br> 重量：90g<br> 屏幕：1.8"26萬色芒<br> 通話時間：300分鐘<br> 備用時間：120小時<br> 主要功能：130萬像素相機、立體聲藍芽（A2DP）、內置64MB記憶體、支援microSD卡、搖擺操作、MP3/MP4播放器、飛行模式<br> 售賣點：T-OneMobile（29888008）</p></body></html>