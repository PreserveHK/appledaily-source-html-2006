<html><header><meta charset="utf-8"><title>車人合一：Limited600部SubaruImprezaWRXS204<br>換腦、鮑魚、桶椅、大馬力……路霸殺到　得個殼係原裝</title></header><body><h1>車人合一：Limited600部SubaruImprezaWRXS204<br>換腦、鮑魚、桶椅、大馬力……路霸殺到　得個殼係原裝</h1><p>今日喺茶餐廳見到Wing，見佢頭耷耷咁諗住問吓佢做咩：「男朋友唔理我，因為響日本有路霸之稱SubaruImprezaWRXS204到咗，我男朋友日日都去搵佢蹤影。佢話S204急彎準、大彎快，經過STI強化，用咗大Turbo，連行車電腦同尾喉都換埋，馬力比普通WRXSTI多40匹，有成320匹，最矜貴嘅地方係佢全球限量600部！」<br>記者：鄭達基<br>攝影：陳陶鈞<br>模特兒：Wing（TheGroup）<br><br>突然一玩：圖中有多少部S204？（答案刊於文尾）</p><p>女人眼中的「大馬」車</p><p>換大Turbo同電腦，馬力暴增40匹！</p><p>過咗幾日，「男友買咗S204喇，我諗住揸佢部車出去試吓；點知去到吐露港公路，後面突然有好多跑車跟尾，有啲仲勢兇夾狼要過我，其中一部車過我嗰陣，坐喺車上面嗰位乘客大聲同我講，話部ImprezaWRXS204用嘅雖然係編號EJ20嘅水平對向4汽缸引擎，但經過STI操刀，換咗大Turbo、行車電腦、低回壓鈦金屬尾喉之後，馬力就即刻由普通ImprezaWRXSTI嘅280匹加多40匹，去到足足320匹，配埋CloseRatio嘅6前速手波。咁搞法，唔怪得我一踩深些少油，就可以好輕鬆咁放甩晒後面嗰啲車。」<br> 「跟住行到去大埔道嗰陣，見到好多起伏嘅彎位，初頭仲諗住會難倒部車吖；點知又唔係喎，原來部車套避震經過強化，頭尾都加裝咗由Yamaha同STI一齊製作嘅PerformanceDamper、STI防傾桿亦被強化，附以前後18吋高性能輪胎跟4驅系統，操控表現強咗好多，高速掟彎都無有怕。」</p><p>全車包圍，睇個Look已經知道特殊身份。</p><p>「諗住去到Amy屋企樓下靜靜哋，唔會再有人走過嚟睇部車啦，點知都仲係成街嘅人係咁望到實，後來我仲聽到有人喺人群中，好大聲咁話一睇就知呢部係SubaruImprezaS204啦，全車加晒特別經過風洞測試嘅包圍，唔只頭尾泵把換咗，連尾翼都用咗更加跑車化嘅Design，車尾底部仲有埋擾流裝置㖭！」</p><p>最正係前座嗰對RECARO桶Seat，但如果坐後座，就咪搞喇！</p><p>「接咗Amy之後，佢打開車門見到前座一對RECARO跑車桶Seat之後，就話要試吓好唔好坐；跟住我就梗係開車啦，車速高些少過彎，佢就喺度大叫，話張櫈好有Support，點掟都唔怕個人會左搖右擺。但Shopping完之後佢話要坐喺後座試試，得出嚟嘅結果就係話感覺唔太好，因為佢唔係桶Seat設計之外，兼且為咗要遷就車重而刪減咗一啲隔音物料，搞到行車嗰陣如果有沙石打上沙板，話會聽到好清楚喎。」</p><p>SubaruImprezaWRXS204規格</p><p>引擎：1,994c.c.水平對向4汽缸DOHC配Turbo<br> 馬力：320ps/6,400rpm<br> 扭力：44.0kgm/4,400rpm<br> 傳動：6前速手波，4輪驅動<br> 售價：$555,000<br> 查詢：偉昌汽車（23030328）</p><p>答案：10部</p></body></html>