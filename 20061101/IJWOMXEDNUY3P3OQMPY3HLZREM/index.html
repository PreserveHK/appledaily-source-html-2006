<html><header><meta charset="utf-8"><title>中環在線：純官膺地產打工皇帝</title></header><body><h1>中環在線：純官膺地產打工皇帝</h1><p>新世界發展噚日公布05至06年度年報，裏面記咗一班董事嘅年薪，加埋之前已經公布嘅其他藍籌地產股年報，每隻藍籌地產嘅打工皇帝是誰，謎底已經全面揭開。新世界發展（017）董事總經理鄭家純成為新世界系嘅打工皇帝，年薪高達4500萬元，而翻查資料發現，純官亦成為所有藍籌地產股嘅打工皇帝（見表）。<br> 華華之前提過，四叔李兆基見兩個跟佢打天下嘅老臣子梁昇及何永勳榮休，一次過畀咗3430萬同2173.5萬佢哋。梁何二人嘅年薪，亦分別多達4350.8萬及2971.6萬元，爬過四叔得力助手林高演，成為恒基地產（012）嘅打工皇帝。</p><p>兩次行使購股權</p><p>過往幾年，地產界打工皇帝都係小超人李澤鉅嘅囊中物，今次就輸咗畀恒地嘅老臣子同埋純官。純官舊年嘅年薪都只不過係1730萬元，今年人工急升全拜購股權所賜。<br> 純官今年嘅購股權利益高達2880萬元，而睇番新世界下面兩間上市公司──新創建（659）同埋新世界中國（917）嘅年報，原來純官喺新中有1991.3萬元嘅購股權利益；喺新創建就有887萬元購股權利益，兩條數加埋都有2878.3萬元。呢啲所謂購股權利益，其實係購股權行使當日嘅每股行使價同市價嘅差額。<br> 翻查資料，純官喺今年2月17日以每股1.781元行使咗1250萬股新中嘅購股權，但係佢到𠵱家都冇沽貨。另外，純官喺去年9月29日同12月16日，兩度行使新創建購股權，換咗101萬及16.9萬股，行使價分別為3.179元及11.019元，亦係冇沽貨。咁𠵱家新中同新創建嘅股價幾多呢？答案係：新中3.73元；新創建16.1元，相信純官賺到笑。<br> LiWaWa@AppleDaily.com</p></body></html>