<html><header><meta charset="utf-8"><title>蘭西情報課：厚德商場搞鬼賺錢</title></header><body><h1>蘭西情報課：厚德商場搞鬼賺錢</h1><p>10月份嘅主要節日係西方鬼節嘅萬聖節，商場大業主梗係要大搞活動吸引消費者啦，領匯旗下將軍澳厚德商場都加入戰團，用咗100萬搞嘅「食得精彩新程式」同「嘩鬼美食派對」等活動，人流上升近一成，部份商戶生意錄得雙位數字增幅；新加盟嘅商戶平均每月每呎營業額達500蚊，咁商場嘅分成都唔少嘢。領匯租務規管助理總經理江寶欣話，即將來臨嘅聖誕同新年檔期，厚德商場都會再大搞宣傳。<br> 新地嘅觀塘apm商場，10月23至31日一連9天首創20呎高蜘蛛館同嚇鬼裝飾，共吸引逾11萬人次入場，尤其萬聖節前夕嘅周末及正日，夜晚8點後更錄得平均5萬人流，較平日升25%。萬聖節連周末假期4日人流達122萬，比平日升11%，整體營業額則達3200萬，多10%。新地代理租務總經理馮秀炎話，西式餐飲、節日精品同娛樂行業最受惠。<br> 另外，信和嘅大角嘴奧海城商場，10月28至30日，生意額達570萬，比平日升8至10%，當中以飲食業升幅11%最多。<br> 電郵地址：nancy@appledaily.com</p></body></html>