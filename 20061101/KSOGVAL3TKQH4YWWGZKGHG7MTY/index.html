<html><header><meta charset="utf-8"><title>一網股事：唯冠第一站睇1.5元</title></header><body><h1>一網股事：唯冠第一站睇1.5元</h1><p>唯冠（334）上月底公布舊年純利大增5.9倍，營業額亦創上市新高，刺激股價喺幾日內由1蚊邊飆升至最高1.6元，上星期有回吐，噚日收報1.27元，升3仙，現價仍低過近期高位兩成，博唔博得過？<br> 《香港討論區》內，有貨喺手嘅vcloren好興奮咁講：「唯冠開始開車……跌咗幾日，我前幾日入咗，@1.3，今日終於開始升啦！有貨就支持吓啦……今星期有力上1.6元。」<br> 另一網友「天上星」暫時對呢隻股有保留：「𠵱家唔支持住，一蚊啦，跌到一蚊就入番啲玩吓。」<br> 唯冠主要從事製造、買賣及分銷影像管電腦顯示器、液晶體顯示器、電腦顯示器元件同電視。舊年營業額同盈利分別達162億元及1.8億元，全賴LCD顯示器之銷情強勁。北美、西歐及亞洲嘅銷售額，分別佔集團淨營業額約36%、26%及30%，由於富庶發達國家對平面電視需求強勁，預計平面電視今後之銷售會錄得更可觀增長，盈利有保障。</p><p>料佔全球LCD電視30%</p><p>雖然影像管顯示器市場需求持續萎縮，但LCD顯示器需求仍係咁升，集團正不斷調整產品組合，針對性調度資源。集團料可搶佔全球LCD電視30%，目標係躋身全球10大LCD電視生產商之一。<br> 技術走勢方面，隻股上月中以大陽燭配合大成交，衝破6月底開始伸延嘅降軌，MACD重上0線之上，保歷加通道收窄後撐闊，上星期調整時，仍能守穩保歷加通道中軸，9RSI亦止跌回升，現價博反彈，跌穿1.16元止蝕，第一個目標先睇1.50元。<br> 余文</p></body></html>