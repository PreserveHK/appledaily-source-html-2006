<html><header><meta charset="utf-8"><title>股場放大鏡：內地3G股又蠢動</title></header><body><h1>股場放大鏡：內地3G股又蠢動</h1><p>噚日有兩隻內地3G概念股郁郁哋，中國無線（2369）升6.9%，晨訊科技（2000）則升3.9%，又有人話炒中國3G就快發牌。內地3G不時都傳快將發牌，但係次次都只聞樓梯響，因為有關技術仲未成熟咁話。<br> 目前全球有三大主流3G技術標準，分別是歐版WCDMA、美版CDMA2000及中國版TD-SCDMA。歐美制式事實證明係成功嘅，但係中國仍然堅持TD制式，因為電訊始終係國家敏感行業，有自己制式總好過事事靠人。<br> 上個月，嘉誠證券拜訪過信息產業部旗下電信研究院政策研究所，及內地幾個電訊營辦商後發表報告，指中央傾向採用當地研發的TD-SCDMA作為中國3G制式，而3G牌照最快要到明年上半年才發牌，相信在11月15至17日嘅全國3G會議後，應該會有更多關於3G發牌嘅消息。晨訊同中國無線兩間公司都擁有相關技術，同樣會受惠，以跌穿近期低位止蝕入市，應有不俗值博率。<br> 今年6月上市嘅冷門股達進精電（515）噚日收市前18分鐘突然停牌，公告話待公布一項主要交易，咁急趕停牌，都幾罕見。呢間公司係做印刷線路板嘅，上市公開招股僅獲2.6倍超額認購，上市首日收1.04元，但其後持續潛水，至今都未試過收市高過招股價1蚊。<br> 達進供應商之一建滔化工（148）亦係策略股東，持有9.9%，另外獲得老牌工業股毅力（332）老闆林文燦於上市後增持，至今持有6.25%，計埋大股東持有75%，街貨唔夠9%。流通量咁細，相信幾難吸引到基金關注，就算有重要收購，股價都未必有好大反應。<br> 歐陽風</p></body></html>