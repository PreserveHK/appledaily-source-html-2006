<html><header><meta charset="utf-8"><title>蘋果之窗：一跌市小股民愈蝕愈甘</title></header><body><h1>蘋果之窗：一跌市小股民愈蝕愈甘</h1><p>港股噚日從高位回吐，惟有上網遊走搵吓新點子，咁啱喺《港燦筆記》發現條題講跌市部署，即刻碌大眼睇吓。呢位網友總結多年八卦心得，發現大部份街坊喺跌市時，都會沽晒手上最強股票獲利，去幫補手上弱勢股嘅賬面損失，即係汰強留弱。<br> 「原因：好多弱勢股響之前整個升浪冇乜點升過，到個市開始調整時反而偏強，甚至多揀呢個時候至開車。但佢哋開車，頂多開兩個禮拜，仲多數為咗集資，之後一樣跟大隊下跌。結果，強股買唔番，弱股佔整個組合的比例愈來愈大。」</p><p>驚死股價未到底</p><p>至於部份忍得手嘅股民，佢哋會先減持一半強勢股，但當發現呢隻強勢股跌幅相對溫和，佢哋就會擔心只係大戶托住呢隻股，先沽其他股，到其他股沽得七七八八，再大手質呢隻強勢股，變咗成日驚佢未到底，始終唔敢補番另一半。<br> 再唔係，就係呢隻強勢股跟大市急跌，到大市喘定，其彈力勁過大市，彈得太快，令街坊散戶追唔切，當強股愈嚟愈強，甚至嚟個V形反彈，街坊就更不敢高追，手上一半貨從此被震走。<br> 最「正」嘅係，「震走咗一半強股嘅街坊唔甘心，改追呢隻強股嘅call輪，或同類但相對落後、基本因素較差嘅替代股。」<br> 但下場通常係，佢之前由強勢股賺到嘅利潤，好快完全被落後股續跌或call輪縮波幅帶來嘅虧損侵蝕。請問睇完之後，大家有無感同身受呢！</p></body></html>