<html><header><meta charset="utf-8"><title>　　阿瑟王借羅范再寸煲呔 - 李八方</title></header><body><h1>　　阿瑟王借羅范再寸煲呔 - 李八方</h1><p>教統局常秘羅范椒芬噚日終於宣布調去廉政公署出任廉政專員，向來火爆嘅阿瑟王又少咗一個同佢一樣言論咁出位嘅拍檔，當然好唔捨得兼心痛啦。向來同煲呔關係唔係幾好嘅阿瑟王，噚日喺傳媒茶敍時，阿瑟王就恭喜羅太升職！明明都係D8調職點解話升職？</p><p>「直接同特首溝通」
</p><p>阿瑟王解釋：「呢個消息喺10點15分宣布。羅太呢個位唔係特首定㗎，係國務院直接決定。第日羅太就唔需要通過局長，可直接同特首溝通。所以你已經升職喇！」廉政專員名義上還是要向特首交代，不過，阿瑟王係都想借吓位寸煲呔啫！<br> 講起噚日教統局為羅范搞嘅歡送會兼傳媒茶敍，阿瑟王同羅范都非常之感性，好似新婚宴會一樣，在記者要求之下，原本只敢喺公眾場所緊抱羅范同親吻佢額頭嘅阿瑟王，吻別嘅位置亦都改為羅范嘅面頰，羅范仲感動到隨即落下柔情淚，在局長魁梧嘅身軀托下，向來硬朗嘅范椒都放下女強人身段，小鳥依人般依偎喺局長身上。<br> 由於兩人吻得太快，好多記者影唔切，於是叫二人encore再encore，阿瑟王、羅范亦禮尚往來，吻來吻去，場會十分溫馨。講到冧女技術，阿瑟王都係一流，當范椒感動到不停喊嘅時候，阿瑟王又隨即代表教統局送上「三心兩意」水晶禮物，佢話三個心係表示對羅范嘅愛心、關心，同埋事業心。&#13;</p><p>勁似情侶難捨難離</p><p>阿瑟王又話，要揀禮物畀佢都好難，佢話羅范太靚，所以唔使送化妝品畀佢，佢又太叻，唔可以送書畀佢，最後惟有送水晶先適合。阿瑟王咁識講嘢，最終都搞到范椒破涕為笑。好彩大家都知道，阿瑟王有太太Diana，羅范又有丈夫羅醫生，如果唔係佢哋都真係幾似一對難捨難離兼愛得好深嘅情侶。<br> 臨別秋波，羅范笑已加入廉署，就唔可以送昂貴禮物，不過都可以送啲好有意思嘅，佢送咗好多幅阿虫畫作畀各位副常秘同首席助理秘書長，另外又送咗張你眼望我眼嘅相片畀阿瑟王，等佢懷念一下二人嘅多年情。<br> 講起情，外表睇嚟好古縮嘅副常秘鄭文耀，都忍唔住賣吓口乖，讚羅太「三無」，無慨、無悔及無休，即使每日24小時搵佢都會搵到，又話羅范每逢情人節、聖誕節都會送朱古力畀同事，中秋節更有月餅收，大家相處得好開心。反而由廉署調番來嘅黃鴻超，肯定冇咁識搞呢啲氣氛。</p></body></html>