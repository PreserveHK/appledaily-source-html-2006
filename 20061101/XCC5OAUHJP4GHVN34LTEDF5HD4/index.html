<html><header><meta charset="utf-8"><title>窩輪搏擊：中海有氣勢580博得過</title></header><body><h1>窩輪搏擊：中海有氣勢580博得過</h1><p>上個禮拜五港股晏晝有啲回吐壓力，前日㗎仔個市跌咁多，但係昨日港股好醒目，升咗26點收市，冇受外圍個市影響，睇嚟恒指破18400炒上只係時間嘅問題。<br> 個市唔係升好多，不過好多人之前睇跌，所以就算係升26點，氣氛已經唔同晒，最緊要嘅就係啲紅色股份炒番轉頭，中移動（941）一夫當關穩住個市，電力股、地產股同埋個別大隻股份紛紛炒上，當中唔少股份嘅升幅都幾大，睇圖表，炒上個勢會繼續。<br> 中移動好有勁，啲C輪可以繼續留意，不過，如果恒指要上試18800至19000區域，班大戶好可能要郁埋隻滙控（005），滙控昨日守住20日線高收，如果升破147.50元收市，可揸番啲C輪炒短線。<br> 美股開始有啲暗湧，暫時對港股影響唔大，不過要留意吓港股嘅現貨成交，如果縮番落350億元樓下，港股會轉為窄幅橫行，啲短炒資金又會集中番喺啲國企股。<br> 中海公司輪580：中國海外（688）昨收7.09元，升3.2%，新高價，大成交支持升勢，短線應該可以試7.50元，條10日線升得幾快，𠵱家喺6.67元，係短線支持位。</p><p>隻公司輪580昨收2.61元，槓桿率2.7倍，明年7月先到期，溢價只係0.3%，抵炒，壽命長，數據好，正股勢強，可以貪心啲，等隻正股升到7.50元先沽，正股跌穿10日線止蝕。<br> 中石化C輪2205：中石化（386）昨日升勢好勁，報收5.40元，升5%，隻C輪2205嘅升勢跟得好貼，正股好大機會上試5.60至5.80元，到時2205應該唔會低過53仙同埋64仙，已經有貨可買多少少，冇貨可以喺46仙樓下買入，正股跌穿5.30元止蝕。<br> 俊樺</p></body></html>