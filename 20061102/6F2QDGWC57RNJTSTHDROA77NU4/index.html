<html><header><meta charset="utf-8"><title>裝新零件付驗　續牌換回舊零件<br>專題報道：蠱惑車房幫小巴車主呃政府</title></header><body><h1>裝新零件付驗　續牌換回舊零件<br>專題報道：蠱惑車房幫小巴車主呃政府</h1><p>年年驗車，人人放心？亡命小巴意外令人聞風喪膽，現時運輸署強制紅、綠小巴每年驗車，但有不良車房推出售價2,500元至5,000元的「蠱惑驗車套餐」，事前為小巴更換全新車胎、甚至轉向系統等昂貴零件「道具」，驗車成功續牌便換回舊零件繼續「開工」。據了解，這類套餐甚受歡迎，可憐市民不知所坐小巴是否曾出蠱惑，生命沒有保障！　專題組</p><p>上月初，記者就目擊一輛剛獲續牌的十年車齡專線小巴，全速駛回深水埗一家蠱惑車房拆車胎及安全帶經過。當時車未停下，多名技工已上前換胎、專業程度直迫一級方程式賽車比賽中，工人爭分奪秒搶修壞車場面。</p><p>「5000蚊搞掂慳大截」</p><p>「蠱惑套餐之所以受歡迎皆因錢作怪，𠵱家幫襯套餐嘅，紅巴、綠巴都有，蠱惑套餐勝在價錢平，連道具只係幾千蚊，由車胎、安全帶到𠵱家最熱門就係每套全新零件售價達13,000元嘅軚呎轉向系統，食套餐最多5,000蚊就搞掂兼換埋新貨，慳成大截。食全餐換晒零件，食半餐換少少（零件）又得，無良車主但求驗車過關，梗係幫襯。」<br> 「不過，最重要係運輸署根本冇立法禁止驗車後車房或者技工唔可以換零件，造成𠵱家冇王管嘅局面，其實汽車轉向系統好重要，太舊或者有虛位都易生意外。無良車主就罔顧人命安全，最無辜都係市民，隨時搭錯車，根本唔知自己所坐小巴安唔安全！」業內人士踢爆蠱惑驗車套餐大行其道原因。<br> 現時運輸署強制所有公共小巴（包括紅巴、綠巴）每年要接受檢驗，檢驗項目由核對登記資料、汽車轉向系統、制動系統，廢氣排放系統操作，若檢驗合格方可續領車輛牌照。業內人士稱，「原則上驗車過程十分嚴格，車身、底盤唔可以生銹，車胎胎紋最少要有一毫米深，左右胎紋要對稱；至於俗稱『和尚頭』嘅軚尺轉向系統亦不可過鬆，有虛位，不過近年驗車工序就求其好多啦！」他續稱，現時提供「蠱惑驗車套餐」的不良車房分布港九新界，為數30至40家。<br> 「為咗慳車租，車主通常會晏晝交車，由車房派人揸車去換零件同洗車，技工第二朝一早會揸車去驗，然後趕喺下晝前交車，咁架小巴就可以即刻開工搵錢。」該名業內人士指出，深水埗區有多家供應驗車套餐蠱惑車房，上月8日（周日），記者果然在福華街一家目標車房外，發現一輛剛換過新車胎，安全帶、車廂燈罩的專線小巴。「停喺嗰間車房外嘅小巴若果洗得亁亁淨淨，又換埋全新車胎，九成九換咗零件，第二朝就會去驗車」。&#13;</p><p>驗車後駛回車房換胎</p><p>翌日清晨8時半，記者來到九龍灣祥業街驗車中心等候，這輛有10年車齡專線小巴未幾果然出現，車房技工驅車前來輪候檢驗，技工快快泊車停下，然後登記辦理驗車，十分熟練。踏正9時，驗車中心正式運作，當時車頭玻璃已拆去路線牌的蠱惑專線小巴緩緩駛進驗車區，運輸署人員只花了不足15分鐘便完成驗車程序，技工成功續牌便全速離去，驅車返抵福華街車房。<br> 與此同時，技工亦在車房等候，一見專線小巴回來，4名技工便上前以極速拆去小巴兩個前輪及安全帶等道具，換上軚紋較淺的懷疑舊車胎。一小時後，專線小巴站頭派來司機，匆匆將這輛成功續牌小巴駛回葵涌車站，司機快手快腳裝上路線牌，小巴即時開往載客。<br> 該名知情人士根據記者拍攝的圖片分析，這輛專線小巴極有可能光顧驗車套餐，因為驗車後返回車房換車胎就是最明顯罪證，雖然這輛小巴極可能只是「食半餐」，只更換兩個前輪及其他小型零件，其他如軚尺等零件未有更換，但立心不良，更換零件蒙混過關以求通過汽車檢驗，就十分明顯。</p></body></html>