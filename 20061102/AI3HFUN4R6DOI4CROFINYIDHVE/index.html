<html><header><meta charset="utf-8"><title>　　譚耀宗懷念霍老游水英姿 - 李八方</title></header><body><h1>　　譚耀宗懷念霍老游水英姿 - 李八方</h1><p>霍老過身，噚日喺立法會好多人表示好傷心，諗番起昔日同霍老一齊嘅片段。<br> 好似身兼全國政協委員嘅民建聯副主席譚耀宗就話，記得以前喺北京開兩會，時不時都會喺下榻酒店嘅貴賓樓泳池撞到霍老，大家就一齊游水。<br> 譚兄話嗰時霍老身體都幾好㗎，一口氣可以游好耐，唔使點唞氣咁滯，而且游水力度仲好大，令佢印象難忘，證明霍老泳術都唔錯。阿譚又話港區政協未必會有特別追悼霍老嘅儀式，但一定會參加公祭。<br> 另一位政協陳鑑林就話，霍老真係唔係點social，煲呔讚霍老少說話多做事非常正確，佢就係要學習霍老呢個優點，怪唔得佢近期收晒火，無開拖鬧民主派啦。<br> </p></body></html>