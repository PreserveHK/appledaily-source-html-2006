<html><header><meta charset="utf-8"><title>Game事撻：PS3行貨$3,180全球最平全港Game舖跌眼鏡</title></header><body><h1>Game事撻：PS3行貨$3,180全球最平全港Game舖跌眼鏡</h1><p>期待已久嘅PS3即將於11月11日喺日本正式推出，不過傳聞、是非一直未停過；有人嫌貴、有人驚易壞、更有人睇死行貨隔半年先到港，最致命係頭批貨全球不足50萬部，搞到水貨炒上七千幾港紙仲唔包Game！噚日SCEH終於一錘定音，行貨定於11月17日正式推出，全球最平入門價$3,180就有得玩。筆者喺消息公布前，走訪港九多間龍頭Game舖攞意見，結果全部人估錯，跌晒眼鏡！<br>記者：徐影龍<br>攝影：譚盈傑、陳偉強（街訪）</p><p>行貨11月17日推出（港台同步）<br> 60GB售$3,780（獨有Wi-Fi及MS/SD卡槽）<br> 20GB售$3,180（12月推出）</p><p>噚日PS3記者會只喺香港舉行，連台灣都冇特別發布儀式，認真畀面！今次由SCEH嘅推廣總經理江尻裕一主持，整個發布會主要係公布行貨詳情同展示PS3俾傳媒影相，試機試Game一律要留番下個禮拜！最令本港機迷鼓舞嘅，肯定係香港定價仲平過日本，連推出日期11月17日都緊貼美國，實在係行貨一大進步，呢招擺明針對水貨而做！包裝及附件方面跟日本相若，包括主機、220V電源線及無線手掣，而遙控及HDMI/色差線則須另購。<br> 至於最令機迷關心嘅貨源，官方並沒透露，但據某Game舖老闆估計，全球大缺貨底下，香港、台灣、韓國等地區各只分到一、二千部機。</p><p>PS3矚目賣點</p><p>．1080p全高清輸出<br> ．支援Blu-ray、SACD光碟<br> ．支援多種音樂、影片、相片格式<br> ．向下兼容PS、PS2遊戲<br> ．跟手提機PSP連線互動<br> ．內置硬碟<br> ．免費Online對戰、通訊服務</p><p>SONY瞓身只許成功</p><p>PS3未出先轟動，Game舖、機迷四出撲貨，主因除挾PS2七成佔有率及日本Game廠支援優勢外，高科技硬件亦係必買原因。<br> 首先係SONY瞓身力谷嘅Blu-ray高清制式，目前市面上賣緊嘅Blu-ray碟機要成6千蚊以上，PS3足足平一半！中央處理器Cell更係IBM、SONY及東芝聯手嘅高科技產物，據稱美國能源部（DOE）用嘅核武模擬試驗電腦，就係配備AMDOpteron及Cell處理器！另一命脈圖像晶片RSX更驚人，配搭嘅GDDR3視像記憶體頻寬就達到每秒22.4GB，圖像處理頻寬比PC用嘅PCI-X16×（只約4GB）差距相當之大，喺G80及DirectX10推出前，PS3絕對有能力凌駕PCGames！未計其他雜碎硬件，單睇上述三大骨幹已知成本不菲，外國權威網站就估價超過六千港紙！SONY再一次蝕住賣，令官方預算07年將虧損達17億美金！若不能成功搶下市場佔有率、推動Blu-ray，真係宣布破產都似！</p><p>臨到SCEH大本營前，筆者跟一位Freelance通電，對方因公務纏身未能到發布會，感到相當遺憾！但SCEH一早表明冇得試Game，齋影相有乜好遺憾？原來佢只想喺「全港第一部PS3」上打番個手指模，簡直虛榮到爆！筆者久休復出，斷不會如此膚淺，至於打手指模呢種「行為藝術」，就由筆者代勞吧！</p><p>勁Game同步推出</p><p>講PS3，有冇正Game支援先係主菜。官方暫定跟隨行貨見街有4款遊戲，不過售價尚未有定案。而日本及美國發售PS3時，多達21款大作同步推出，當中有4款係值得留意嘅大作：</p><p>內外任你改</p><p>《RidgeRacer7》<br> 不得不配服Namco功力（恕刪Bandai），每部新機均有新作見街，今集延續氮氣加速系統，並加入改車玩法，由內部零件到車身外殼，均隨玩家改動！</p><p>史上最真實</p><p>《高達：鎖定目標》<br> 故事仍圍繞「𤓓爆」嘅一年戰爭，但挾着史上最有真實感嘅高達，肯定多人買。稍加安慰係加入外傳08小隊背景，好期待用Ez-8力戰老虎Custom！</p><p>千軍萬馬未驚過</p><p>《源氏：神威亂奏》<br> 以日本古代做背景，見人就斬，發動「神威」時更可連續掃低敵人。同事阿輝喺TGS試玩過，大讚戰鬥畫面有氣勢，千軍萬馬仍不失流暢度！</p><p>射爆頭夠刺激</p><p>《Resistance》<br> 初睇畫面以為屬《CS》一類嘅軍事遊戲，但從官網上睇番先知，敵人並非人類，而係各式兇猛怪獸！要讚戰爭場面相當之真實，爆花、彈痕做得相當細緻。</p><p>其他07年大作</p><p>《DevilMayCry4》<br> 賣點：超酷必殺技＋連續技之動作遊戲</p><p>《審判之眼》<br> 賣點：視像鏡頭捕捉玩家動作之卡片遊戲。</p><p>《VirtuaFighter5》<br> 賣點：世嘉宣稱首度有主機能100%移植街機版。</p><p>港九Game舖齊齊估<br>深水埗區：</p><p>I-Gamer@福仁</p><p>希望主機及遊戲貨源足夠，唔好有太多鑊氣。<br> 估價：20GB（$3,380）、60GB（$4,280），1月有行貨。</p><p>創業@黃金</p><p>出多啲平價、多啲啱小朋友同女仔玩嘅Game。<br> 估價：20GB（$3,380）、60GB（$4,280），11月尾有行貨。</p><p>GameGallery@黃金</p><p>抱觀望態度，會小心啲入，唔會捱貴貨。<br> 估價：20GB（$3,500）、60GB（$4,500），1月有行貨。</p><p>GamePoint@黃金</p><p>批發價唔好咁高，入貨都會有保留。<br> 估價：20GB（$3,600）、60GB（$3,900），11月有行貨。</p><p>寶源@黃金</p><p>行貨應該唔多，遊戲就睇好《RidgeRacer7》。<br> 估價：20GB（$3,400）、60GB（$4,200），12月有行貨。</p><p>旺角區：<br>TT@先達</p><p>有行貨到就唔擔心會壞機，遊戲睇好《高達》。<br> 估價：20GB（$3,800）、60GB（$4,800），3月有行貨。</p><p>ST@好景</p><p>應該唔會貴日本好多，始終行貨嘛！<br> 估價：20GB（$3,800）、60GB（$4,800），3月有行貨。</p><p>德勁電子@好景</p><p>希望多啲貨，又唔好咁貴啦。<br> 估價：20GB（$3,600）、60GB（$4,600），1月有行貨。</p><p>遊戲店@好景</p><p>如果無估錯，《RR7》以及《高達》應該最好賣。<br> 估價：20GB（$3,280）、60GB（$4,280），11月尾有行貨。</p><p>好好@好景</p><p>全世界無貨，有行貨都難免被炒起。<br> 估價：20GB（$4,200）、60GB（$5,000），12月有行貨。</p><p>灣仔區：<br>DreamStore@東方188</p><p>嫌《高達》偷格嚴重窒窒吓，反而勁Buy玩飛龍嘅《Lair》。<br> 估價：20GB（$3,980）、60GB（$4,980），11月尾有行貨。</p><p>佳勁@東方188</p><p>唔擔心貨源，不過就驚來貨價太貴。<br> 估價：20GB（$3,600）、60GB（$4,600），12月有行貨。</p><p>下周預告：若想對PS3了解多啲，又或首批新Game啱唔啱玩，就要密切留意《Game事撻》下周詳細測試報告。</p></body></html>