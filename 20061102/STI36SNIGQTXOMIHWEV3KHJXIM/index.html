<html><header><meta charset="utf-8"><title>　　中聯辦特長平治載京官入霍家 - 李八方</title></header><body><h1>　　中聯辦特長平治載京官入霍家 - 李八方</h1><p>全國政協副主席霍英東嘅遺體已經運送返港，霍家上下正忙於搵福地籌備喪禮，國家領導人嘅喪禮，大家都唔敢怠慢，傳媒更加係群集霍家大宅。噚日朝10時15分，霍家司機及家丁備車畀霍震霆外出之際，突然接獲電話，即刻折返屋內通知霍震霆唔好走住。<br> 無幾耐，一名據稱係霍氏公司嘅高層徒步嚟到大宅，幾分鐘後，一架屬於中聯辦嘅長身平治房車殺到，車上連司機共五人，司機意圖將房車駛入大宅，點知車身過長，搞咗一輪都入唔到大宅，車上四人惟有落車步行入屋。</p><p>全港得兩三架</p><p>呢四人據講係由全國政協副秘書長孫懷山帶隊，跟專機由北京來港，特登去霍家慰問，所以霍家上下都好緊張，幾個家庭成員喺大門恭迎佢哋入屋。車上兩個人拎住一個巨型相框及一部相機，相框用布包住，唔肯定係咪霍英東嘅遺像。<br> 四個人逗留約20分鐘離開，由霍震霆、霍震宇及霍啓剛等等共五人送別，雙方再次握手，霍家各人更高舉左手、呈45度角道別。<br> 不過，八方發覺搞到中聯辦入唔到霍家大宅嘅平治長車唔係嘢少，係平治DynastyE320型號車，本港代理話喎，呢款車係改裝車，車主要由車行直接向外國訂購，改裝後再運嚟香港。而富利堡集團主席黃毅力就話，通常呢個車款喺美國較流行，一般係將車身劏開再加長，售價係原車價嘅兩至三倍，視乎改裝後嘅設備而定。以E系車款售價約100萬來說，改裝後大概變200萬。香港路面狹窄，長身房車不多，估計Benz長車都係兩三架咋。<br> 現時內地幹部嘅公務用車，多數用國內生產嘅舊款奧廸A6車系，價值都係30萬至60萬之間，至於接載元首級領導人嘅車則為紅旗轎車，越野車多數係豐田或三菱。<br> 早輪特區政府俾人話富貴，煲呔嘅座駕平治S500型，價值約150萬元，而最近又為問責局長及首長八級官員購買福士輝騰3.2L型號新車，豁免首次登記稅，車價約34萬9千蚊，市價值90萬元，中聯辦官員好學唔學，學埋呢啲奢侈嘢㖭！</p></body></html>