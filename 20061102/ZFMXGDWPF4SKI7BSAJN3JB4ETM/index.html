<html><header><meta charset="utf-8"><title>一網股事：中燃見回吐就上車</title></header><body><h1>一網股事：中燃見回吐就上車</h1><p>中國燃氣（384）今年2月頭由1.75元高位回落，6月跌到1.14元後企穩，近排持續反彈，成交明顯增多，噚日更一度升至1.40元，為5月中以嚟最高，收市回至1.38元，仍升1仙，網上又見散戶談論呢隻股。<br> 《香港討論區》內上咗車嘅cchan212問：「我1.34買咗，有冇人可以幫我分析吓呢？」<br> StephenHawking雖然冇貨喺手，但仍然熱心畀意見：「小弟冇買，但都成日留意，呢隻係好股，可以長期持有。公用股升得慢但好穩陣，中國市場大，發展潛力好大。」<br> kikikiss100就冇咁好耐性：「悶到嘔，1.24入，1.27悶走咗……but中長線看好的！Goodluck！」<br> cchan212回應：「其實我預咗係長線嘅，我覺得佢風險唔係太大先買。呢排見成交多咗，希望佢會升啦！」</p><p>唔憂冇生意</p><p>中燃主業係買賣天然氣同建造燃氣管道，另涉及證券投資、物業投資、提供管理服務同物業發展。講中燃唔可以唔講佢嘅背景，有跟開呢隻股嘅，都知佢背後大股東粒粒巨星，包括隸屬中國國務院嘅海峽金融、中石化（386）、印度政府旗下最大石油公司GAIL、阿曼政府控制嘅OmanOil，仲有亞洲開發銀行。再加埋祖國計劃喺2010年前，積極提高天然氣喺能源結構中嘅比重，中燃唔憂冇生意。<br> 技術走勢方面，隻股6月1日跌到1.14元低位後反彈，過去5個月形成平衡上升通道，噚日升到通道頂遇阻回落，但其他技術指標仍然向好，包括MACD呈雙牛訊號，RSI亦現強勢；加上近5個月反彈浪底一個高過一個，每次反彈時成交增多，整固時成交減少，反映買盤甚強，短期如見回吐，可中線買入，一旦升破上升通道頂阻力1.40元，下一目標睇1.60元，以上周浪底1.31元作止蝕。<br> 余文</p></body></html>