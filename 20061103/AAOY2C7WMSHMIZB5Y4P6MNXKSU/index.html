<html><header><meta charset="utf-8"><title>蘭西情報課：畢架山一號放盤兩周1938萬成</title></header><body><h1>蘭西情報課：畢架山一號放盤兩周1938萬成</h1><p>放盤嘅嘢有時都幾講彩數，有啲業主放盤叫價雖然唔係過高，不過擺咗成年都賣唔出，相反有啲叫得高嘅，話咁快就有承接。好似畢架山一號16座高層B室放盤咁，面積1947方呎，業主叫價都唔算平，不過，放咗唔夠兩個禮拜，就俾買家睇中，仲即時扑鎚買入，成交價1938萬，呎價9954蚊。美聯張詠思話，口價都算唔錯，總結呢個單位前後都唔夠3批客睇過就賣出，近排都算少有。原業主喺03年9月以1110萬買入，3年多啲轉手就賺成828萬元，單位升值接近75%。</p><p>至於另一個單位，同樣係豪宅，不過業主就冇咁好彩嘞，放咗盤超過半年先至賣得出，中原梁智仁話，薄扶林貝沙灣一期5座高層A室複式，3262呎，近日終於由內地商人以3480萬買入，呎價10668蚊，原業主04年以2928萬買入，揸咗兩年賣出，賺552萬都好和味。<br> 電郵地址：nancy@appledaily.com</p></body></html>