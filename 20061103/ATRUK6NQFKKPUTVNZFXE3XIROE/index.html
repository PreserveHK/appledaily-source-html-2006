<html><header><meta charset="utf-8"><title>波叔新商場價單齊</title></header><body><h1>波叔新商場價單齊</h1><p>資深舖市投資者鄧成波，噚日為油麻地MK1超級數碼廣場，搞咗個別開生面嘅記招，除有靚女行catwalk介紹數碼產品外，又搵嚟有意承租客戶，喺預備嘅榕樹上掛上生果裝飾，寓意豐收，場面熱鬧。<br> 物業價單唔完整係近期嘅熱話，但MK1超級數碼廣場就有完整租金表畀客睇，咁準租客就有充足時間慢慢研究，揀到心水舖位至落鎚。<br> 數碼主題有限公司行政總裁張耀成話，商場租金定價係市值嘅五至七成，租期兩年，每半年為一期，首期租金只係定價嘅35%，第二期係50%，第三期係75%，最後一期至係定價。租客仲可以每期按個別情況無償終止租約㖭。以1樓A區舖位為例，第一期呎租只係35蚊，兩年平均計都係62.5蚊。<br> 個場喺彌敦道525號，面積逾6萬呎，地下5000呎做展覽同節目場地，樓上共有過百間舖，250至3500呎。第一期呎租由18至35蚊。</p></body></html>