<html><header><meta charset="utf-8"><title>一網股事：大福博重見1.60元</title></header><body><h1>一網股事：大福博重見1.60元</h1><p>港股大牛市行咗兩年幾，呢幾日恒指日日創新高，證券行生意唔憂做。大福證券（665）截至今年6月底止半年純利大升1.7倍，股價大升後，好快打回原形。呢幾日見有大成交，噚日收報1.38元，升6仙，又再吸引散戶注視。<br> 喺「香港討論區」入面，「a64」噚日朝早上網公告大家：「大福終於大升啦！NAV$1.7X，點會止$1.3咁少呀，冇可能！而且有消息年底前收購國內期貨公司，第一間外資公司買國內期貨喎！年終可能有豐收……目標價$2……呢隻嘢$1.5都平囉，基本因素勁好！」<br> 「瘋之俠」則提出忠告：「上啦，但風高浪急，大家小心啊！」<br> 大福主業係提供證券、期貨合約經紀服務及買賣，另有貴金屬合約、槓桿外滙交易，同埋基金管理、儲蓄計劃代理服務等。最近幾個月，港股成交大增，新股同窩輪市場再度活躍，大福生意有保障。<br> 隻股06年中每股NAV1.79元（已減去中期息），P/B0.77倍，全年預測盈利1.9億元、每股盈利32.8仙，大增2倍幾，現價PE12.78倍，預測PE得嗰4.2倍，加上有高息墊底，睇見都心郁。</p><p>調整浪底浪比浪高</p><p>技術走勢方面，大福今年5月升至2蚊高位，出現長尾射擊之星同黃昏之星，一個月內急跌到1.16元低位，9月藉住業績省鏡，一度挾上1.60元，可惜後勁不繼，又再碌番落1.23元，好彩調整浪底一個高過一個。<br> 噚日股價喺大成交下推高4.55%，加上MACD剛由雙熊轉為熊牛訊號，一旦重上0線，就確認雙牛形勢，而且14RSI升破降軌之日，有成交配合，技術指標向好，短線可以博佢上番9月高位1.60元，跌穿1.28元止蝕。<br> 余文</p></body></html>