<html><header><meta charset="utf-8"><title>股路縱橫：內房股熱捧遠展快上衝</title></header><body><h1>股路縱橫：內房股熱捧遠展快上衝</h1><p>唔信唔信，又再整多個新高，個市太多人睇淡，貨源盡在基金同大戶手中，佢哋點會畀佢跌。恒指曾經跌過50多點，但大戶揸住兩隻大藍籌，係咁挾上去，結果大升261點，係10月5日（當日大升278點）以來升勢最急1日，成交390億元，唔計上周五工行（1398）掛牌嗰日，亦係10月5日以來嘅高紀錄。<br> 兩隻大藍籌，中移動（941）真係唔止移動咁簡單，直情係亁坤大挪移，最低曾跌過0.45元，但跟住就抽上去，掃呀掃，起完1元又1元結果掃到65.90元高收，大升2.35元，沽咗期指嘅，俾呢個大挪移轉到嘔白泡。仲唔止，連滙控（005）呢隻大象（絕對唔笨）亦加入埋跳探戈，一口氣向前走15步，衝破150元關，成交增到40億元。<br> 內地地產股氣勢好勁，急升之後，在高位承接力仍然好強，好似中國海外（688），前日創完7.28元新高後，噚日回收7.11元，微調而已。幾個月以來，一直都睇好內地地產股，贏得開心。<br> 有創新高，但亦有走漏眼嘅，就係股價仍係大落後嘅遠東發展（035），呢一架兩頭馬車（暫時唔計澳門嗰瓣），有本港酒店業，亦有內地地產業，後者嘅土地儲備多過好多中小型地產公司，一俾人發掘出嚟，股價隨時會彈升。</p><p>可追落後</p><p>遠展在上海、廣州同成都等大城市都有開發項目，單係上海嘅加州花園，以往已為集團賺咗好多Money，未來5年，仲有成5000個單位可以發售，全部售罄，可套現30億元，每年攤分6億元，由於地價好低，獲利會好可觀。至於廣州同成都項目，亦會在2010年前提供售樓收益。<br> 今年4月，遠展曾見過4字頭，家吓3.21元，仲跌緊20%，以一隻集合本港酒店同內地地產嘅股票而言，預測PE只係6至7倍，實在係好偏低。近日遠展股價由低位回升，並已重上3條平均線之上，升勢隨時會發動，初步可重上4元水平。<br> 郭兆誠</p></body></html>