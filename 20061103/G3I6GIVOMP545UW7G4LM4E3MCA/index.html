<html><header><meta charset="utf-8"><title>網友勁鬧<br>小業主變做籌碼?</title></header><body><h1>網友勁鬧<br>小業主變做籌碼?</h1><p>恒基地產（012）前日突然公布開售上環尚賢居，呢個盤唔單止係5年期嘅超級樓花，仲有官司纏身，認真夠「騎呢」。雖然發展商口口聲聲話推尚賢居唔係「一時衝動」，又話「業權肯定無問題」，不過，佢哋嘅舉動，就被一班網友鬧到「狗血淋頭」。</p><p>自己友上盤同政府玩</p><p>網友「樓住有情人」話︰「靠害！搵小業主做籌碼，個價仲要係天價，真係唔知發展商諗咩!」<br> mch411形容得更加誇張︰「唔係籌碼，係人質，簡直係騎劫。」<br> 由於恒基仲同市建局打緊官司，尚賢居「生死未卜」，iy_wong質疑︰「$10021一呎買咗，到時真係俾市建局收番，同區7年樓，當用荷里活華庭，$5000至$6000呎，即時唔見一半……最大問題係樓都未起，最多都係賠番個地價畀你。」<br> hiphing就想出一個陰謀論︰「會搵啲自己友上盤，個價仲會做到天咁高，用來同政府玩嘢。講數時就搵班所謂小業主做爛頭卒。圍外人落叠做水魚，就貴客自理。」<br> 恒基營業部總經理謝偉[!94A8]同記者講過，𠵱家推出尚賢居嘅另一個目的，係「想測試市場對遠期樓花反應」，唔知網民嘅反應，對佢嘅測試有冇啓示呢？<br> 資料來源︰香港討論區&#13;</p></body></html>