<html><header><meta charset="utf-8"><title>窩輪搏擊：中移睇80續炒3496</title></header><body><h1>窩輪搏擊：中移睇80續炒3496</h1><p>港股氣勢好勁，上晝由滙控（005）帶動，晏晝就見到中移動（941）發威，恒指升261點，睇嚟好快會試19000關。<br> 外圍股市氣氛麻麻，港股都可以咁升，如果美股或日股顯著上升番一兩日，你諗吓港股會點？唔好忘記，大戶好耐冇試過兩張Trumpcard（王牌）都用晒，仲係啱啱開始嗰隻，19000關點會係阻力位，咁個市要睇幾多？呢樣嘢可以慢慢估，但係幾乎可以肯定，恒指破19000關炒上，將會係呢兩大股份單日搞掂。<br> 滙控150元唔係阻力位，而係心理阻力，昨日已經講過，所以滙控好輕易就升破咗，報收150.20元，隻C輪4864就升咗上60仙，睇嚟正股好快上試152元，隻4864梗係繼續揸。</p><p>中移動C輪3496：中移動唔肯唞吓先，轉過頭又炒高3.6%，報收65.90元，其實唔怪得佢，因為啲買盤太勁，當中移動升破咗60元之後，啲人就開始諗番吓究竟佢嘅歷史高價喺乜嘢位，話畀大家聽，係80元嗰頭，呢兩日仲俾人話佢唔夠醒，恒指創新高，佢仲有20%先到價，中移動係基金愛股，未到價就即係話多個藉口炒，昨日有大行走出嚟話調高目標價到80元，邊有咁啱又係80元？睇怕愈嚟愈多大行會噏呢個價。先幾日介紹嘅C輪3496，昨日升上86仙，大家買咗，初嘗甜頭，但係正股好大機會突破70元，隻3496梗係繼續睇好，槓桿率7.7倍（有效5.7倍），對沖值0.746，引伸波幅32.7%，正股升上70元，3496應該會喺1.15元樓上，破位炒上73元，隻C輪唔會低過1.40元，有貨繼續揸，冇貨可以買，正股跌穿64元止蝕。<br> 俊　樺</p></body></html>