<html><header><meta charset="utf-8"><title>蘋果視窗：股市勁升經濟未必好</title></header><body><h1>蘋果視窗：股市勁升經濟未必好</h1><p>美國道瓊斯工業平均指數近期屢創新高，是否代表美國經濟欣欣向榮，美國國民有好日子過？<br> 在《MSNBC》討論區中，網友GHz留言指出，雖然股市升緊，但市場有好多訊息好矛盾，都唔知真定假。唯一可以肯定嘅，係房地產已經唔係一個搵大錢嘅投資選擇，啲資金已經回流返入股市。網友Jhook82就認為，減稅及反恐都有助經濟向好，仲話受惠於低失業率、股市揚升同燃油價格下跌，經濟勢頭強勁。<br> 不過，網友Itc明顯無咁樂觀嘞。佢認為應該鑑古知今，睇返過去嘅歷史，好過聽嗰啲所謂專家吹水。Itc話，依佢所見，經濟出現嚴重衰退之前，股市都會勁升，市場一片好景，啲人瘋狂消費，不惜向銀行借錢；但有升就有跌，市場好快就會出現調整。佢覺得家陣嘅情況就好似幾年前的科網熱潮一樣，不少人以為好景會永垂不朽，結果熱潮爆破後，市場咪屍橫遍野囉﹗</p><p>專家意見咪盡信</p><p>Itc又發表他的經驗之談。他認為即使家陣已經有迹象顯示市場出現逆轉，但唱好經濟嘅政客同所謂專家的喉舌，會為求達到目的而無視實際情況，迷惑人心，所以千祈咪盡信﹗<br> 截至10月為止，道指今年累計上升近13%，可是美國上季國內生產總值增長反而放緩至1.6%，為三年半以來最弱，是否真的「股市好，經濟更好」？大家心知肚明。</p></body></html>