<html><header><meta charset="utf-8"><title>股場放大鏡：確利達好戲在下周</title></header><body><h1>股場放大鏡：確利達好戲在下周</h1><p>冰島呢個北歐國家，歐陽風印象中只係記得出產過幾屆世界小姐冠軍，同埋有個叫古莊臣嘅球星，𠵱家識埋當地最大保險集團Sjova。日前Sjova斥資7.8億銀掃入澳門成幢豪宅，反映遠至北歐都有人睇好當地樓市。<br> 磚頭升值唔單止澳門，國內更加勁，呢輪一線地產股已經升咗好多，資金似乎搵緊落後內地地產股嚟炒，噚日輪到炒隻天安中國（028），呢隻股票之前批過股後散晒，由最高6元碌落最低3.35元，接貨嘅日資投資機構ORIX同埋Penta等基金，即時坐艇。</p><p>內地二線地產股追落後</p><p>噚日天安上番5元樓上，呢班投資者總算守得雲開。其他二三線地產股，確利達（1224）都升逾6%。早排確利達以約33億元購入估值高達67億元嘅重慶國內地產項目，批股畀基金後，集團動作未有停過，老闆張松橋近日更加積極搞好投資者關係，同埋透過歐資證券行安排公司路演，聽聞下周海外投資者了解完整個Project後，基金買盤先至真正殺到。講開呢位張老闆，以往甚少公開露面，今次一改作風，反映對確利達呢項投資，真係好緊張。<br> 呢輪新股炒風仲係好熱，但係力勁科技（558）呢隻冷門工業股似乎冇乜炒味。呢間公司，相信問10個散戶，有9個唔知佢做乜生意。查實力勁係做壓鑄機嘅，仲要喺國內市場佔有率最大，但香港無乜同類股。呢類冷門工業股，好多時上完市就冇乜成交，但係呢兩日見力勁買賣牌都算多，大福呢個保薦人算做得唔錯。<br> 歐陽風</p></body></html>