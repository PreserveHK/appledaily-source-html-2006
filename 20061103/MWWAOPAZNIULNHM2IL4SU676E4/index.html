<html><header><meta charset="utf-8"><title>太子女自彈自作曲</title></header><body><h1>太子女自彈自作曲</h1><p>係人都知富豪酒店搞緊分拆，要將香港5間酒店拆做房地產投資信託基金（REITs）上市，為咗造勢，同埋令富豪個品牌「潮」啲，靚靚太子女羅寶文（前）落手落腳搞咗條電視廣告片，今晚首播。<br> 講你都唔信，成條廣告片，由揀模特兒、同導演傾點拍到剪片都關羅寶文事，佢仲用咗幾晚作首廣告歌，噚日開記者會首播廣告片時，即席彈奏。太子女忙成咁，唔怪得冇時間拍拖啦。<br> 不過，太子女面對財經記者嘅表現愈嚟愈純熟，好似噚日大家不停問分拆進展，佢都用化骨綿掌耍走晒，仲不停推銷話𠵱家市道好，旗下酒店以後有條件加價20至30%。<br> 另外4間酒店正動工加房，陸續響明年中至08年投入服務，總之就講到前景冇得頂啦。<br> </p></body></html>