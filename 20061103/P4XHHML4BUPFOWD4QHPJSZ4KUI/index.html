<html><header><meta charset="utf-8"><title>美聯自製電視頻道</title></header><body><h1>美聯自製電視頻道</h1><p>𠵱家發展商賣樓競爭激烈，成日都要度吓點宣傳，整色整水甚至扮鬼扮馬，無非都係想記者寫多啲，做吓免費廣告。唔只發展商，連各大代理行都要積極諗計突圍。<br> 好似美聯最近又有新搞作，就係同FocusMedia合作，分階段響美聯分行擺放電視，播放佢哋拍嘅729物業專訊同埋廣告。<br> 美聯話，要將最新嘅地產資訊帶畀潛在客戶，實行為客戶開創睇樓、置業同放盤嘅新體驗喎。<br> 另一邊廂，香港置業都唔執輸，早前製作英文網站，將豪宅資訊放上網，希望吸到班外籍客。最近有個澳洲客，上網揀咗個跑馬地樂活臺租盤，睇過樓後仲即刻扑鎚。香港置業屠淑明話，英文網站呢招真係好有效，令佢哋客源多咗，證明投放資源落去好值得。</p></body></html>