<html><header><meta charset="utf-8"><title>　　陳景生講風水都重視專業操守 - 李八方</title></header><body><h1>　　陳景生講風水都重視專業操守 - 李八方</h1><p>呢排霍家後人忙於為霍老搵墳地，據知唔係將軍澳墳場，就係香港仔墳場，仲有柴灣墳場都有啲機會。山墳揀得好唔好，除咗係霍老可唔可以有個好居所之外，仲好影響霍家後嘅代嘅發展，怪唔得霍家二公子霍震寰都唔怕辛苦，俾八方見到佢帶住蔡伯勵師傅，親自上山視察環境啦。<br> 蔡伯勵師傅名氣固然響噹噹，但八方覺得，霍家後人不妨搞搞新意思，潮啲型啲搵新一代風水大師陳景生幫幫手。邊個係陳景生？咪就係前大律師公會主席囉。<br> 十幾年前已經學風水嘅陳景生，喺法律界素有「陳道長」之稱。陳道長經常一身紅噹噹，事關佢篤信紅色旺佢，大吉大利吖嘛。噚日一班行家見到佢戴住紅呔報名參選法律界選委會選舉時，當然唔放過請教陳道長嘅機會，問佢究竟將軍澳墳場好，抑或香港仔墳場先適合霍老安葬呢？</p><p>湯家驊搵佢指點迷津</p><p>陳道長聽到後，最初雖然話唔係好清楚，但係呢個話題，確實令佢好感興趣，事關佢主動話，聽啲輿師講（嗱，聽佢稱呼一般人叫嘅堪輿大師做輿師，就知佢有幾專業啦），將軍澳墳場個布局幾好，但香港仔墳場個龍脈就唔錯喎，聽落真係有啲料到㗎。<br> 至於霍老最啱長眠喺邊？陳道長就話仲要睇好多因素㗎，所以唔可以隨便講，引證佢連睇風水都好有法律界專業操守，無證無據就唔會亂噏。<br> 八方都問過麥玲玲師傅，佢話香港仔個龍脈一向好好（不過佢話最適合下葬嘅黃金時期已經過咗），將軍澳墳場布局、尤其向海嗰段就好正喎，但最重要都係夾番安葬者嘅時辰八字同埋立碑碑向，同陳道長睇法相近，果真輿師所見略同喎。<br> 風水命理功力強到已經可以收徒弟嘅陳道長，一向都有同名人睇風水，聽聞好多富商都會用厚酬請佢幫幫手；公民黨湯家驊之前開辦事處，都係搵舊同學陳道長指點迷津，睇吓邊個竇最fit自己；湯大狀𠵱家人氣上升，應該都同陳道長嘅擺陣有關。<br> 咁睇風水之外，又有冇名人搵過陳道長幫手睇山墳風水呢？陳道長話無喎，睇嚟啲名人走晒寶喇。如果選委會有堪輿界別，唔知陳道長會唔會有興趣去選呢？</p></body></html>