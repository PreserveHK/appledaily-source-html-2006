<html><header><meta charset="utf-8"><title>中環在線：肖鋼踢走寶哥哥 - 李華華</title></header><body><h1>中環在線：肖鋼踢走寶哥哥 - 李華華</h1><p>王建宙打贏大笨象，肖鋼踢走寶哥哥。前者講呢兩日個市，帶頭嘅竟然唔係大笨象而係王建宙嘅中移動；無獨有偶，喺十大最佳企業管治公司名單上，東亞亦被踢咗出十大，中銀香港就入咗名單，咁你明點解咁講啦！有趣嘅係，王建宙呢頭贏咗大笨象，嗰頭又被踢出局，同東亞同一命運。<br> 話說香港董事學會委託城大，為本地上市公司企業管治水平做咗調查，結果係，05年十大最佳企業管治公司中（附表），金融股表現最佳，本港三大銀行滙豐、恒生同中銀香港都有入圍；而國企只有深高速入圍；優質管治亦唔係大市值企業專美，中型股晶門科技亦榜上有名。正如負責調查嘅城大金融學講座教授張仁良話，「最緊要有冇心做。」<br> 呢個調查喺02年首次進行過，當時嘅十大優質管治企業包括東亞、中移動、亞洲衛星、大酒店、林麥同偉易達，今次都被踢出局。張仁良話，現時上市公司嘅企業管治水平已有明顯改善，尤其國企H股，證實香港呢個國際金融市場，唔單止為國企籌集資金，亦可提高佢哋嘅管治水平。</p><p>披露資訊國企待改善</p><p>調查係向本港174家上市成份股公司進行，佔港股市值約90%。張仁良話公司管治水平好，投資者係願意畀更高溢價買股票，好似獲得最高管治指數嘅組別，市賬率2.3倍，而最低指數嘅一組，就只得1.4倍。<br> LiWaWa@AppleDaily.com</p></body></html>