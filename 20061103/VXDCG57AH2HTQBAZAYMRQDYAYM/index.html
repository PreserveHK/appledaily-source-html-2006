<html><header><meta charset="utf-8"><title>　　港大浸大爭相攞彩 - 李八方</title></header><body><h1>　　港大浸大爭相攞彩 - 李八方</h1><p>香港浸會大學同香港大學噚日分別發出新聞稿，各自引述新近出爐嘅國際學術機構排名，極盡攞彩之能事。<br> 浸大所講嘅威水嘢，係根據一篇名為「國際企業研究：趨勢和學院排名」嘅學術論文，話浸大工商管理學院嘅國際企業研究世界排名第六，甚至比劍橋大學同哈佛大學排名更高。<br> 排名係計算四本國際企業期刊喺1995至2004年內，刊載論文嘅數量。即係話，浸大喺呢10年，獲得刊載嘅國際企業論文，數量上多過哈佛同劍橋。八方只能作出以下結論：研究論文多，未必就係好，否則浸大嘅工管應該比劍橋同牛津出名。<br> 至於港大方面，就引述《泰晤士報教育特刊》嘅2006年「全球生物醫學組別大獎」排名，港大排31位，中大排48，科大就排61。呢類咁嘅排名遊戲似乎愈嚟愈濫，令人有啲麻木。<br> </p></body></html>