<html><header><meta charset="utf-8"><title>　　劉秀成教長毛整道具 - 李八方</title></header><body><h1>　　劉秀成教長毛整道具 - 李八方</h1><p>自從長毛梁國雄入咗立法會之後，開創咗議事堂示威先河，後來長毛仲拎埋道具，扮鬼扮馬示威，佢次次都俾主席范徐麗泰教仔咁教，又勸又鬧叫佢守秩序，令沉悶嘅議會增加咗唔少氣氛。<br> 不過代表建築、測量及都市規劃界嘅立法會議員劉秀成噚日同記者講，話長毛啲示威道具求其咗少少，佢攞長毛上次喺煲呔發表施政報告嗰日出動嘅「竹織鴨」公仔做例子，佢以「專業」角度咁批評喎，隻鴨設計唔係好掂，應該做到隻「竹織鴨」可以打開個肚，睇到入面係「冇心肝」，咁樣先有效果，佢仲建議第日長毛要喺議事堂打爛碗碗碟碟示威，應該先喺入面裝啲粉，咁一打爛就白粉四圍飛，咁先有氣勢！不過，若然范太要長毛「罰留堂」掃亁淨地下，劉秀成唔知又肯唔肯幫手呢？</p></body></html>