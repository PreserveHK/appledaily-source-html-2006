<html><header><meta charset="utf-8"><title>華創今年蟹宴正</title></header><body><h1>華創今年蟹宴正</h1><p>又到食大閘蟹季節，每年呢個時候，華創都會請傳媒品嚐吓佢哋個仔五豐行代理嘅肥美大閘蟹，當然順便update吓公司嘅最新狀況。<br> 大閘蟹年年食，但大家都話今年食入口，感覺好味過往年，唔使華華問，華創老總陳樹林就自動報料，佢話原因係五豐行喺蘇州市東山鎮東太湖水域，投資整咗個面積50幾畝嘅蟹場，主要用嚟收購同暫養大閘蟹，全部都係至靚嘅蟹，今年將首年出品整畀大家試。<br> 唔講唔知，五豐行每年供港大閘蟹約70噸，今年自己生產佔咗10噸，雖然由五豐行進口嘅大閘蟹，市場佔有率只佔一成幾，但當中呢10噸自家貨，原來已佔咗最貴品種嘅6至7成。<br> 除咗試五豐蟹，華華見番一個舊朋友，原本以為華潤水泥7月私有化咗之後，就見唔到佢哋位好鬼坦白嘅董事總經理石善博，點知佢一個屈尾十，俾陳樹林點中，由睇水泥調咗睇紡織，新職銜係華潤紡織（集團）總經理，而且佢已經四處睇廠，睇咗3個月，咁究竟有乜新搞作？佢叫我哋畀啲時間佢喎。</p></body></html>