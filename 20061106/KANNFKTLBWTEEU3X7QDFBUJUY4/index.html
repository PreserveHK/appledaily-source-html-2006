<html><header><meta charset="utf-8"><title>HitHotNBA<br>馬貝利話自己垃圾？</title></header><body><h1>HitHotNBA<br>馬貝利話自己垃圾？</h1><p>「垃圾！」紐約人控衞馬貝利上周六喺主場揭幕戰俾溜馬以109:95擊敗後，向記者講嘅第一句說話。佢所指嘅「垃圾」當然唔係指佢自己贊助嗰對賣15蚊美金嘅波鞋Starbury；亦唔係鬧全場勁噓佢嘅球迷，更加唔係（或唔敢）指今季新執教鞭嘅紐約人總裁湯馬士領導無方……其實佢所指嘅「垃圾」就係佢自己！<br> 呢位曾經自稱為「NBA第一控衞」嘅「紐約之子」，今場嘅表現簡直羞家，全場9投1中，僅得4分同1次助攻，仲要犯咗6個失誤兼且防守上一塌糊塗。</p><p>浪射令反勝機會冇埋</p><p>最令紐約球迷火冒三丈嘅係，喺第4節當紐約人追至落後3分之際，馬貝利落番場後竟然頻頻浪射兼失誤，累到紐約人連最後一個反勝機會都冇埋，而且佢仲當眾發爛渣踢個籃球洩憤，結果唔單只俾球證吹咗技術犯規，就連全場嘅紐約人球迷都一齊向佢大喝倒采。<br> 馬貝利今後要做「紐約之子」抑或「紐約之恥」，就要睇佢自己爭唔爭氣喇！</p></body></html>