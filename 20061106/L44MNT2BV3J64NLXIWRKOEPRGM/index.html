<html><header><meta charset="utf-8"><title>馮仁昭四圍超<br>數百觀眾壯膽　吳啓華跪地求婚齊齊喊</title></header><body><h1>馮仁昭四圍超<br>數百觀眾壯膽　吳啓華跪地求婚齊齊喊</h1><p>轉戰內地嘅吳啓華，兩年前因拍攝劇集《俠醫傳奇》而認識女友石洋子，拍拖後，女方就退出娛圈專心做背後女人。早排啓華講過出年會結婚，前晚終於求婚成功。事緣前晚佢帶埋女友出席東方衛視嘅節目《舞林大會》，上到台，當時全場觀眾齊聲大叫：「求婚！求婚！」群情洶湧，啓華終於開口話：「我曾經想過幾次，要在怎樣一個浪漫的情形下向她求婚，但從來沒想到會是今天這樣的情形……你們看，我甚麼都沒準備。」</p><p>「老婆，我愛你！」</p><p>話咁快大會司儀喺觀眾席攞咗支玩具花，交畀啓華，啓華即跪同女友講：「現在我保證，從今以後盡我最大的努力保護你、愛護你，讓你幸福！感謝你不論發生甚麼事情都站在我身邊，一直支持我到現在，甚至放棄了自己的事業！你願意嫁我嗎？」講講吓啓華仲激動到喊，幾度哽咽，石洋子都喊埋一份。呢個時候，全場所有觀眾大喊：「嫁給他！」怕醜嘅石洋子終於開口話：「我願意！」立即全場掌聲雷動，啓華激動到攬住女友嚟錫，然後好深情咁話：「老婆，我愛你！」石洋子話：「我也是！」</p></body></html>