<html><header><meta charset="utf-8"><title>影音試團：三洋夜攝王搭上ISO7200　乖女速變蒲精</title></header><body><h1>影音試團：三洋夜攝王搭上ISO7200　乖女速變蒲精</h1><p>唔講唔知，Becky同Ruby原本係早出早歸嗰種乖乖女。佢哋共同嗜好係約埋一齊拍DV。不過當遇上夜晚幽暗街角嗰陣，一般DV機根本無法滿足佢哋要求！唔通鍾意夜晚拍片就無權利享受呢種樂趣？正當佢哋極度沮喪嘅時候，竟然遇上咗夜攝王XactiCG6，並初嘗當中最強嘅ISO7200效果。從此，佢哋就愛上咗每一晚邊蒲邊拍片嘅樂趣！<br>文：周達之<br>攝影：陳盛臣<br>ImageGirls：Becky&amp;Ruby</p><p>海旁夜攝冇走樣</p><p>夜攝王XactiCG6可以話係專攻夜遊界而度身訂做的DV，佢感光度超強，拍攝DV時最高感光度達到ISO7200，可以在低至2lux的陰暗環境下拍攝。或者你會問，ISO7200即係有幾勁呀？一般普通菲林的感光度都只係ISO100，家陣7200，你話勁唔勁先！咁2lux即係幾暗呢？即係大約兩支蠟燭仔咁光囉！<br> 即使在幽暗尖東海旁，一樣可拍出光度十足的畫面，唔使好似一般DV咁拍到黑口黑面，難怪Becky同Ruby搭上佢之後，即刻高興到話要再劈多兩打喜力來歡迎呢位新歡。</p><p>蒲到手震亦無妨</p><p>蒲完吧，Becky同Ruby都開始有啲WingWing哋，踎低起身見頭暈，踎完跟住手震震。弊傢伙，手震又點拍DV呢？不過你同我定！皆因CG6設有影像穩定功能，可以即時減低拍DV時手震的影響。至於影相方面，新加的GyroSensor內置感應程式亦可以有效修正照片上因手震而造成的模糊影像。</p><p>試相區</p><p>支援iPod睇片爽</p><p>雖然CG6支援4GB容量的SDHighCapacity（SDHC）記憶卡，用最高的640×480解像度（每秒30格畫面）來拍攝都可以拍足2小時45分鐘，不過WingWing哋嘅Becky因為唔記得熄機，結果拍咗一大堆廢片。無相干！機體內置剪片功能，唔要嘅廢片可以即時剪走，再加上新增直駁iPod功能，可以用接線直接將影片抄落iPod，用iPod來睇片之餘仲可以騰出記憶卡再拍過，玩通頂都仲得呀！</p><p>各界人士意見<br>專業級《DiGi數碼雙周》總編輯周誌遠</p><p>「支援4GBSDHC卡，可以一口氣拍攝兩個多小時，還加強拍片時的感光度，無論影相或拍片，仲有防手震功能，普通DV機仔還有生存空間嗎？」</p><p>玩家級　學生　阿Fred</p><p>「雖然提升至ISO7200會令畫面多了雜訊，但比起其他冇夜攝功能的DV機拍到黑麻麻乜都睇唔到，我寧願選擇夜攝王。」</p><p>一般用家　學生　Ben&amp;Jill</p><p>阿Ben同阿Jill都係學生，平日好少用DV，經小記講解一輪夜攝王強項後，阿Jill話：「知道有呢種功能之後，第日我買機的話都會揀有夜攝功能的。」</p><p>入門級　文員　Terry</p><p>完全唔玩相機同DV嘅Terry，雖然唔知ISO係乜，不過經小記示範ISO7200同其他較低ISO拍攝畫面的分別後，都好驚訝咁話：「哇！7200光好多喎！」</p><p>PROFILE</p><p>感光元件：637萬像素CCD<br> 影片解像度：640×480（30fps）<br> 顯示屏：2.5"TFTLCD<br> 變焦：5倍光學<br> 儲存媒體：SDHC<br> 體積：68×100×35mm<br> 重量：149g<br> 查詢：Sanyo（21936528）</p></body></html>