<html><header><meta charset="utf-8"><title>金手指：恒指上二萬　靠乜股 - 孫柏文</title></header><body><h1>金手指：恒指上二萬　靠乜股 - 孫柏文</h1><p>今日，花旗國就會舉行國會Congress選舉，選出新一批參眾議員。首先，任期長兩年嘅眾議院House，全體議員都要每兩年面對選舉嘅洗禮，而參議院Senate，議員任期就長6年，而每兩年只有三分一嘅議員任期屆滿要再面對選舉。大家可能會問：「點解眾議員HouseRepresentatives嘅任期會咁短，仲要每兩年全體選舉，好似選得好密同分分鐘會大換班？點解參議員一做就做6年，而每次選舉都只可以最多換三分一嘅議員？」<br> 其實，花旗國班國父foundingfathers，知道政府強權唔可以亂用，而班國父又知道喺司法、行政、立法互相獨立制衡嘅機制之下，可以改變寫憲法嘅立法機關，最終會有最大權力，所以將立法機關一分為二，在立法機關當中製造兩個互相制衡嘅議院。而兩個議院要產生制衡作用，就一定要由兩種非常唔同嘅代表組成。<br> 班國父希望見到第一類嘅代表，可以「好貼市」咁爭取市民訴求，市民要求有幾激進，呢類代表就會有幾激進，亦應該充滿「後生仔」嘅衝勁。所以班國父就成立眾議院，將議員任期定為短短兩年，要佢哋經常受到選舉洗禮，令到佢哋總體上一定要走在民意最尖端先至可以喺選舉中勝出。<br> 相反，班國父希望見到第二類嘅代表，可以保持一個保守嘅態度，去審慎考慮，甚至抗拒有絕大多數市民支持不過好激進嘅要求。呢類代表應該充滿「老人家」嘅智慧，議院亦喺有民意基礎之下最好盡量保守，盡量穩定。所以班國父就成立參議院，將議員任期定為6年長，而每兩年最多換三分一嘅議員。<br> 大家可能會問：「有呢兩個議院，佢哋點樣互相制衡令到只有好嘅法例被通過？」大家試想想，要通過一條法例，既要有走在民意最尖端嘅「後生仔」支持，又要有要求平穩、安定嘅「老人家」贊成，所以都會比單議院困難好多。如果一條法例真係可以過到呢兩關，都應該某程度上係一條好法例。</p><p>其實，我哋特區都東施效顰，立法會議員啲私人草案要通過都係要有過半數直選（代表民意最尖端？）議員同過半數「畸」選（代表審慎智慧？What？）議員支持，先至可通過。不過，我哋特區學人學得最肉酸、無能嘅地方，就係政府本身提出法案冇需要經過兩重考驗，所以先至一次又一次通過垃圾法例，或者有機會推出對經濟有強大破壞力嘅八萬五。仲有，班「畸」選議員完全冇民意基礎，所以每次扮演「老人家」角色嘅時候，就會被批評為擦鞋仔、保皇黨。不過，孫柏文講咁多都很冇用，政改喺特區有如我哋班財經口水佬話齋「候突破技術阻力位」。<br> 噚日，滙豐同中銀都相繼減息，今次股票升浪亦正式踏入全民皆股、瘋狂階段，因為今次就連地產股都升，恒指亦冇需要再被人稱為「中移指數」。連孫柏文呢個大淡友，都要喺我嘅熊熊頭上戴兩隻牛角，扮公牛，而現在上升速度2萬點好快就會到，相信我都係第一個睇2萬點。<br> 今次地產股升，除咗有減息支持之外，其實特區啲豪宅價錢已經超過97年最高位。金管局總裁任志剛出來話銀行要堅守審慎政策，對風險管理不能鬆懈，所以要銀行堅持最多可以借按揭七成嘅錢。不過，孫柏文即刻要問：「七成按揭唔係用來打擊炒家嗎？點解無端端會用來做銀行風險管理？孫柏文今日儲唔到錢做首期，難圓置業夢，就係為咗班億萬富豪銀行家？」</p></body></html>