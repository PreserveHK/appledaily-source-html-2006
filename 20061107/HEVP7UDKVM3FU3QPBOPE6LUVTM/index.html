<html><header><meta charset="utf-8"><title>車人合一：ToyotaAlphardHybridRoyalSenta<br>7座改4座　小生忍唔住震冧車廂</title></header><body><h1>車人合一：ToyotaAlphardHybridRoyalSenta<br>7座改4座　小生忍唔住震冧車廂</h1><p>人氣急升嘅樂壇新人阿彬同一姐Candy嘅緋聞，呢排愈唱愈熱，但兩人所屬公司一招「棒打鴛鴦」，令佢哋轉玩地下情；但紙始終包唔住火，他們被發現在4座ToyotaAlphardHybridRoyalSenta上激吻，更被拍下車廂親熱嘅照片。阿彬發現記者時，發難痛罵，事後承認因為Alphard車廂後排有獨立雙座椅，令佢忍唔住……親密照曝光後，他們的經理人公司立刻禁止旗下藝人使用這部令人情不自禁的保母車。<br>記者：鄭達基<br>攝影：陳陶鈞<br>模特兒：Candy、Vivian、彬（TheGroup）</p><p>當日記者見到阿彬新買番嚟嘅ToyotaAlphardHybridRoyalSenta停咗喺路邊拉晒窗簾，心知佢肯定同緋聞主角電視台一姐Candy喺入面，所以就落車睇睇；果然不出所料，而且狀甚親暱，直至發現記者嘅出現，先醒覺剛才嘅一舉一動已經被拍下。<br> 被拖垮好事嘅阿彬，突改一向親民嘅形象，大聲喝罵記者，並喺回答同Candy嘅關係時，講出一連串跟問題無關嘅說話：「我呢架ToyotaAlphardHybridRoyalSenta特別版，淨係個車廂已經同其他Alphard唔同，廠方拆晒原先5個後座，再換上RoyalSenta設備；唔只有後排獨立冷氣，仲有埋DVD連前排椅背兩部14吋大屏幕嘅影音系統、冷暖杯座、兩張獨立附按摩功能同電動腿墊嘅勞斯萊斯式高級皮椅，享受程度真係好高，隨時舒服過飛機嘅頭等艙。你睇吓，我連地板都換埋柚木地板，仲有揸住個Remote就可以上網，根本同喺屋企完全無分別。」<br> 阿彬喺講完呢番說話之後，又再一次喝罵記者，至於另一位主角Candy，卻只好全程雙手掩面，不敢開口講半句說話。</p><p>「個Look同普通版差唔多，無咁易俾人跟蹤。」</p><p>初頭以為阿彬會走番上車開車走，點知他仍不停大聲指罵記者，但邊鬧邊嘈嘅同時，佢又話：「部車雖然係裝晒RoyalSenta專用嘅鬼面罩、頭泵把、尾燈同埋17吋合金胎軨，如果你唔留心睇，根本唔會察覺呢部係特別版嘅Version，遠睇仲以為係普通版，咁就唔使怕俾人跟蹤啦。佢嗰套左右雙電趟門，唔單只方便乘客上落，就連開門關門都好寧靜順滑。」順滑？咪連記者開咗門影相，阿彬同Candy都完全唔知道囉！</p><p>「Hybrid混能系統好處係慳油和低廢氣排放。」</p><p>影多幾張相之後，阿彬嘅心情開始平復，不但大方承認仍有跟Candy來往，同時又大讚RoyalSenta既環保又慳油：「部車雖然主力用嘅係一台2.4公升直4電油引擎，輸出算係中規中矩，但加埋前後軸獨立電馬達，同時加入咗E-Four4驅系統，令部車喺不同嘅路面環境都會有唔錯嘅貼路性能。」同車嘅Candy都喺呢個時候出聲：「係呀，部車行起上嚟真係好靜，着咗車都唔覺，所以我都好鍾意呢部AlphardHybridRoyalSenta。」</p><p>ToyotaAlphardHybridRoyalSenta特別版規格</p><p>引擎：2,362c.c.直4DOHC<br> 馬力：131ps/5,600rpm<br> 扭力：19.4kgm/4,000rpm<br> 前電馬達輸出<br> 馬力：13kW/1,130-3,000rpm<br> 扭力：11.2kgm/0-1,130rpm<br> 後電馬達輸出<br> 馬力：18kW/1,910-2,500rpm<br> 扭力：11.0kgm/0-400rpm<br> 傳動：SuperCVT無段變速自動波，E-Four電動4驅<br> 平均耗油：17.2km/L<br> 售價：待定<br> 車輛提供：富利堡汽車（28776700）</p></body></html>