<html><header><meta charset="utf-8"><title>3G攻略：日系機再度失守</title></header><body><h1>3G攻略：日系機再度失守</h1><p>久違一段日子嘅日系3G機，又俾解鎖佬成功Unlock！呢款型號為X01HT嘅PDAPhone，機面貼上日本SoftBank招牌，睇真啲其實來自台灣Dopod之手，亦即近期見街嘅838PRO。你可能會問：「既然香港都有得買，有乜咁特別？」雖然今次事件只係冰山一角，但若然SoftBank其他型號手機再度失守嘅話，水貨市場又可能出現死灰復燃嘅現象！<br>記者：陳國輝</p><p>3G功能玩得晒</p><p>之前所謂解Lock，頂多係俾你傾吓電話、影到相、聽歌就算，但係藍芽傳輸、串流影片或者MP3鈴聲仲好多鑊氣！今次算唔算100%解Lock就唔清楚，但據水貨佬話，佢至少用得晒以上分唇，仲理直氣壯咁話，即使MasterReset部機，都唔會引致傳聞所講嘅Re-lock問題。係咪咁堅？咁大家要試真啲先知喇！</p><p>三禾電氣（23740618）</p><p>優先單撈Eason新歌</p><p>手機鈴聲同潮流有啲似，唔單只要追得上，仲要不斷Update，好似One2Free推出嘅「Eason音樂互動台」，你就有機會優先試聽未推出嘅大碟新歌，更正係可以單撈MP3鈴聲及多和弦鈴聲，得閒喺班Friends面前播下不知幾威！Eason粉絲仲可以透過手機建立網誌，或者直接用電腦登入Blog，同偶像分享音樂心得以及生活點滴，花臣多多，想隨街Blog定返屋企先Blog，自己選擇啦！</p><p>收費：$17（MP3鈴聲）/$12（全首下載）<br> One2Free（25123123）</p><p>$88無限次任睇歐聯</p><p>雖然手機用家至今仲未有機會欣賞足球Live賽事，但感到安慰係3G網絡商已積極推出相關服務！數記就推出一項加強版「歐冠齊齊睇」，用家可於每場賽事第二朝，起身打開手機睇番深夜精華，唔使捱眼瞓，全季125場比賽無一甩拖！此外，其中10位用家仲有機會直飛歐洲觀看07年3月嘅歐聯淘汰賽，如果你都係球迷嘅話，又點可以錯失機會！<br> <br> 收費：$88（全月任睇）<br> SmarTone-Vodafone（28802688）</p></body></html>