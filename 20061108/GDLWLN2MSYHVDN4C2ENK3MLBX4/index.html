<html><header><meta charset="utf-8"><title>影音試團：卡片DC再創激薄紀錄　12.5mm飄埋嚟</title></header><body><h1>影音試團：卡片DC再創激薄紀錄　12.5mm飄埋嚟</h1><p>市面上嘅卡片DC可謂多如繁星，玩家經常掛在嘴邊話要輕、要薄，究竟有幾多款機可以真正做到!幾日前到港嘅BenQX720，就激試卡片機嘅極限，試圖將厚度縮窄至12.5mm，更減磅得番120g，你問我即係有幾厲害？稱之為羽量級相信一啲都唔過份。<br>記者：陸俊雄<br>攝影：伍慶泉</p><p>撼低同級名牌</p><p>一講DC，耐不耐就有一部聲稱自己全球最薄。一方面解釋到DC市場鬥得好勁，另外則反映潮流趨勢愈出愈薄。唔理BenQX720呢個最新紀錄幾時被人打破，論最薄，今日佢已經打低Sony嗰部薄得驚人嘅Cyber-ShotT7。呢部X720機身厚度只有12.5mm，比T7嘅14.7mm更加厲害。雖然心水清嘅相機迷知道，T7只有510萬像素唔算同級，但如果拎同級700萬像素嘅SonyT10、CasioEx-S770等比較，只會顯得佢更加輕、薄。至於行貨價X720都只賣$2,380，包埋1GBSD卡，比起其他同級對手賣介乎$2,500至$3,000嘅價位，確係抵玩之作。如果近期手緊，但又想買部外形討好嘅卡片型DC送禮或自用，BenQ現時呢部700萬像素全球最輕薄新機，有黑、白、銀、紅四色選擇，加埋一個2.5"芒，真係可以諗諗佢。</p><p>700萬像卡片DC大比拼</p><p>輕便隨身即拍</p><p>買DC分兩類人，一係揀卡片型求輕巧；另一類係揀有手動拍攝模式，但相對大部。BenQX720明顯屬前者，鍾意有啲「鋼水」質感，又唔愛全自動、膠感重嘅朋友，當然唔Buy當正自己係儍瓜嘅卡片型DC！不過卡片機愈出愈輕薄兼好賣，皆因市場上仍有大把人唔需要甚麼入門級、專業級，只求隨身可以拍出靚相就係好機。例如去旅行咁，筆者不知遇過幾多一家四口或青春少艾，手上只用卡片機。老實講，當你愈拎得多行李，加上又想遊覽更多地方嗰陣，好自然希望部相機夠細夠輕。個別地方唔講，去邊度旅行都實有機會食餐勁，旅客最鍾意臨食前影張豐富大餐留念；嗰刻已經鬼咁餓，唔通仲等你手動拍攝舞一輪咩？</p><p>機身周圍睇</p><p>試相區</p><p>黑麻麻唔驚手震</p><p>如果講嚟緊DC功能新趨勢，都走唔甩「人臉追蹤對焦」。不過要講今日卡片DC最重視嘅功能，就非「超級防震」莫屬。儘管你部機有人臉追蹤，人哋最多讚你夠潮，但冇防震嘅話，會俾人笑你不如唔好買。卡片DC咁重視防震，皆因機身輕造成先天不足，CCD變得更易感覺震動。市場上好多卡片DC吹到自己幾咁防震，但普遍天開始黑，ISO調高過400都係死。X720個S.S.F防震系統表現可謂中規中矩，入黑影相唔需要用到勁Zoom嘅話，基本冇問題。不過當利用光學變焦，影遠距物件Zoom到盡時，同樣避唔開鬆郁矇、雜訊多嘅死症！只好學Sales講句：「影夜景都係買多支腳架啦！」</p><p>實試後感</p><p>筆者對卡片機嘅防震不敢抱太大期望（因經常手震關係）。而BenQ呢部X720，當Zoom得太近或ISO太高時，亦有同樣問題，不過天黑拍Movie時，出來畫質確實唔錯。另外想讚佢個開機速度快，同埋睇相時一按快捷鍵即可睇番光暗位分布，唔需要入Menu慢慢搵，都算方便。</p><p>PROFILE</p><p>感光元件：720萬有效像素CCD<br> 焦距：F=6.2-18.6mm<br> 快門：4-1/2000秒<br> 屏幕：2.5"LTPSLCD（23.2萬像素）<br> 記憶：SD卡（最大2GB）<br> 體積：91×60×12.5mm<br> 重量：120g<br> 售價：$2,380<br> 查詢：BenQ（23306929）</p></body></html>