<html><header><meta charset="utf-8"><title>車人合一：彈手物料包圍　CITROENC2搵罅攝</title></header><body><h1>車人合一：彈手物料包圍　CITROENC2搵罅攝</h1><p>法國CITROENC2小巧精緻又慳油，最近更推出特別版，以JuniorWRC越野戰車為主題，全套包圍用上特別彈性纖維製造，輕微碰撞唔易花，而且新一代的擾流包圍跑味甚濃，把C2嬌滴滴的外表加添了辣味。C2採用獨有5前速SensoDrive半自動波箱，以手波系統為基礎，配合電腦化自動控制離合器，加上軚盤左右+/-轉檔撥板操作，可享受到細車的駕駛樂趣，再者車身細細，左攝右攝身手一流，捐去邊話咁易。<br>記者：陸伊琳<br>攝影：何家亮<br>模特兒：YoYo</p><p>捐窿捐罅能手</p><p>車長只有3,666mm，身高1,451mm，闊1,659mm，車身細細，睇位容易，操控又易掌握，最合女仔在街頭穿插。平日可能泊個S街位要三、四手軚先搞掂，但C2身形細小，技術麻麻都可以一、兩手就泊好位。至於在鬧市塞車，C2更可發揮其優勢，以最快的速度左吱右吱，身手敏捷，是捐窿捐罅的能手。<br> 今次全車加大包圍的特別版比普通版C2貴了$9,000，車價$138,000，歐洲車來說價錢都算吸引。特別版感覺辣好多，但就看你捨不捨得花$9,000買這支「辣椒油」，再加$9,500，更可配備16吋合金胎軨、車身同色鬼面罩及同色門邊鏡。</p><p>包圍唔會降低車身</p><p>CITROENC2呢套JuniorWRC包圍，雖然個樣都幾惡，但睇真啲的話，包圍並沒有降低車身高度，就算要泊車上路肩，仍然一駛就過，唔需要慢慢就位，加上包圍係用有彈性纖維製造，就算有少許的碰撞，仍然可以保持完好。<br> 除了包圍，另一個令C2可以左吱右吱的元素，就是那組輕柔的SensoDrive半自動波箱，輕輕加油，波箱已有反應，車子會慢慢前行，對於在窄位睇位行車，這種自動波模式最合女仔使用，但不要誤會這架車斯斯文文，是部細馬力的玩具車而已，C2採用的1,360c.c.直4引擎，高轉馬力不太大，但低扭力輸出極好，配合5前速SensoDrive半自動波箱，轉檔輕快直接，畀油即去，反應相當不俗。座椅方面，前排尚算舒適，但後排獨立座位因有桶形設計，令乘客略嫌擠迫。</p><p>CITROENC21.4JWRC特別版</p><p>引擎：1,360c.c.直4DOHC<br> 馬力：75ps/5,400rpm<br> 扭力：118Nm/3,300rpm<br> 傳動：5前速半自動波，前驅<br> 售價：$138,000<br> 查詢：雪朗汽車（28689999）</p></body></html>