<html><header><meta charset="utf-8"><title>冇味變有味　呃仔食豆腐</title></header><body><h1>冇味變有味　呃仔食豆腐</h1><p>要𠱁細路食啲無味但有益嘅食物都真係幾頭痕，記得以前細個時，阿媽知我唔食青瓜，會將青瓜切圈套住鮮蝦，好奸但好食。曾師傅知天下媽媽皆辛苦，幫大家諗咗幾個創意配搭，竹笙淡有鮮蟹肉搭夠；豆腐寡就靠火腿茸的鹹香，仲有碎燕讓媽咪們養養顏，咁就一家大細都咁歡喜啦！<br>記者：劉昱蘭<br>攝影：楊錦文<br>示範：朗豪酒店明閣曾超敬總廚（35523300）</p><p>蟹肉竹笙金菇卷</p><p>價錢︰$55/4人<br> 需時︰20分鐘<br> 材料：紅蟹1斤、竹笙8條、金菇2包、小棠菜8棵、靈芝菇1盒、鹽/水各適量<br> 芡汁︰雞湯3両、鹽/糖/生粉各少許<br> 做法：紅蟹蒸約20分鐘，熟後攤涼拆肉。竹笙浸好後去頭尾。金菇及靈芝菇去尾，與小棠菜一起，以鹽水略灼。金菇釀於竹笙內，蒸2至3分鐘上碟。雞湯芡加入蟹肉煮滾淋於竹笙上，靈芝菇及小棠菜伴碟，美觀可口。</p><p>紅蟹</p><p>售價<br> （a）$16/斤</p><p>處理竹笙唔好懶︰除非買幾百蚊斤的竹笙，一般平價的溫室竹笙都有陣怪怪的似香水的味道，可先以暖水浸過，再浸2至3次熱水除味。</p><p>腿茸燕窩燴豆腐</p><p>價錢︰$60/5人<br> 需時︰20分鐘（未計處理碎燕時間）<br> 材料︰菜心8條、軟豆腐2盒、亁碎燕5錢、金華火腿茸4両、鹽/水/生粉各適量<br> 調味︰雞湯/鹽/水各適量<br> 芡汁︰雞湯/鹽/糖/水各適量<br> 做法：豆腐切粒，碎燕浸暖水後去毛及雜質，金華火腿蒸10至15分鐘，熟後切成茸，菜心以鹽水灼熟。起鑊後以調味與火腿茸一起燴豆腐約5至10分鐘，加生粉水後上碟。芡汁與碎燕一起煮滾後，加生粉水至糊狀淋面即可。</p><p>金華火腿</p><p>售價<br> （a）$18/180g　平之選<br> （c）$26.8/175g</p><p>豆腐燴完唔散︰燴豆腐要Keep住攪拌，這樣容易攪到散晒。師傅教落，燴之前先以平底鑊煎豆腐，咁就可以幫豆腐定一定型。</p><p>蝦亁肉碎娃娃菜</p><p>價錢︰$15/4人<br> 需時︰20分鐘<br> 材料：免治豬肉3両、蝦亁2両、娃娃菜6棵、唐芹2両、北菇絲少許、蒜子8粒、雞湯500毫升<br> 醃料︰糖/鹽/水/生粉各少許<br> 做法：免治豬肉醃好。蝦亁浸好去沙後，以少許雞湯煮好。唐芹洗淨，切成蝦亁大小。蒜子去頭尾，炸2至3分鐘至金黃色。娃娃菜洗淨開二。所有材料放入雞湯煮5分鐘至菜腍身即可。</p><p>蝦亁</p><p>售價<br> （a）$10/両<br> （d）$13/46g　平之選</p><p>牛油香酥海中蝦</p><p>價錢︰$50/5人<br> 需時︰20分鐘<br> 材料：海中蝦8両、指天椒4隻、咖喱葉6片、蒜茸少許、牛油6両、椰汁/花奶各4両、油適量、糖/雞粉各少許<br> 做法：海中蝦去腳，起鑊煎1分鐘至7、8成熟。牛油落鑊，保持猛火，加入洗淨的指天椒、咖喱葉、蒜茸、椰汁及花奶，一直攪拌至椰汁及花奶變白點（約需3至4分鐘），加入糖及雞粉，蝦回鑊至入味即可。</p><p>海中蝦</p><p>售價<br> （a）$32/斤　平之選<br> （d）$68/斤</p><p>欖菜糯米蒸石斑片</p><p>價錢︰$50/5人<br> 需時︰20分鐘（未計處理糯米時間）<br> 材料：油欖菜1湯匙、石斑肉8両（或用其他魚類）、糯米6両、鮮荷葉1塊、唐芹1條、北菇粒/蝦米粒各少許<br> 醃料︰鹽/糖/生粉/麻油各少許<br> 調味︰雞粉/糖/鹽/蒜茸各少許<br> 做法：糯米浸好蒸熟，與北菇粒、蝦米粒及調味拌勻，放在洗淨的荷葉上。欖菜去核，魚肉醃好，放上糯米上。包好荷葉，以灼軟的唐芹紮實，隔水大火蒸約12至15分鐘即可。</p><p>糯米</p><p>售價<br> （a）$5/600g　平之選<br> （b）$5.6/600g<br> （c）$5/600g　平之選<br> （d）$8.7/600g</p><p>鹹魚馬蹄肉餅</p><p>價錢︰$22/4人<br> 需時︰20分鐘<br> 材料：馬友鹹魚3両、馬蹄6粒、脢肉8両、油適量、蛋白半隻、薑絲/糖/麻油/雞粉/生粉各少許<br> 做法：馬友洗淨，炸香留用。馬蹄切粒，脢肉剁碎，兩者與蛋白、糖、麻油、雞粉及生粉拌勻後（加入蛋白，肉餅不會太實，又滑又腍），放在馬友上，再放上薑絲，大火蒸10至12分鐘左右即可。</p><p>馬友鹹魚</p><p>售價<br> （d）	$28/454g</p><p>超市/街市資料</p><p>a.九龍城街市<br> 九龍城市政大廈<br> <br> b.百佳超級市場（九龍城）<br> 九龍城太子道352號地下<br> 27184074<br> <br> c.惠康超級市場（土瓜灣）<br> 土瓜灣譚公道53號譚公大廈地下E室<br> 27608504<br> <br> d.華潤萬家（土瓜灣）<br> 土瓜灣馬頭角道33號欣榮花園<br> 27133636</p></body></html>