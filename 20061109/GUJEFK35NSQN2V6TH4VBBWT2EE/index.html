<html><header><meta charset="utf-8"><title>車人合一：貪心高鈞賢　車要肥大先有型</title></header><body><h1>車人合一：貪心高鈞賢　車要肥大先有型</h1><p>晚晚望住公仔箱，睇見三色台套《肥田囍事》，諗極都諗唔明，官仔骨骨又有錢嘅蔣文俊居然會鍾意上一個肥屍大隻嘅肥田，一肥一瘦，都幾搞笑。戲入面就話劇情需要啫，但原來現實中嘅Matthew（高鈞賢洋名）一樣鍾意大，唔好誤會，我係指佢買車鍾意大，車廂要夠大、天窗要夠大、Power要夠大、尾箱要夠大、胎軨要夠大……總之有咁大得咁大就最啱佢口味，有見及此，訪問前我決定搵架堪稱巨無霸嘅Jeep王「RangeRover」畀佢試，又即管睇吓你係咪無大不歡先！<br>記者：黃婉冰<br>攝影：陳陶鈞</p><p>Matthew揀車調查報告：</p><p>姓名：高鈞賢（MatthewKo）<br> 性別：男<br> 年齡：21<br> 職業：藝員<br> 學歷：大學</p><p>1.你最喜歡駕駛哪一類型汽車？</p><p>a.房車<br> b.四驅車<br> c.跑車<br> d.七人車<br> 答案：b</p><p>2.你會希望你喜歡的四驅車配備哪種尺碼的胎軨?</p><p>a.17吋<br> b.18吋<br> c.19吋<br> d.20吋<br> 答案：d</p><p>3.	你要求四驅車需備有哪種條件？</p><p>a.上落方便<br> b.多座位<br> c.夠細架<br> d.其他<br> 答案：a</p><p>4.你要求四驅車後座位需要：</p><p>a.多座位設計<br> b.空間感夠大<br> c.座位多變化<br> d.無後座設計<br> 答案：b</p><p>5.你喜不喜歡有天窗設計？</p><p>a.喜歡<br> b.不喜歡<br> 答案：a</p><p>6.你對中控台的要求是：</p><p>a.基本已足夠<br> b.按鈕就手方便<br> c.高科技<br> d.無要求<br> 答案：b</p><p>7.你認為哪一類型的撻匙裝置較方便？</p><p>a.無匙系統<br> b.軚盤右側<br> c.波棍旁<br> 答案：c</p><p>8.你最喜歡車廂設有哪種裝置？</p><p>a.DVD<br> b.遊戲機<br> c.倒車顯示<br> 答案：a</p><p>揀四驅一味要夠大</p><p>做訪問前，循例都先要了解Matthew嘅個人喜好，從問卷中我已初步掌握Matthew買車要求，一句講晒，佢要四驅車，要有Performance、夠大，所以決定借架堪稱Jeep王嘅RagneRover畀佢試，經過一輪「山路狂攻」，Matthew露出滿足又興奮嘅表情，心諗：「Bingo，無介紹錯，佢果然鍾意大型四驅車。」原來佢口味都好極端。「我最鍾意跑車同四驅車，我要大，因為我要坐得舒服，可能自己身形比較高大，腳又長，出親街都好多嘢，四驅車就方便我嘛，就算我買跑車都好，都揀大架嘅。RangeRover係我Dreamcar之一，佢外形Classic，夠大架，大Power，仲有大胎軨呀。」胎軨大都係原因？「以前喺美國讀書，見到鬼仔玩改車好鍾意改大條軨，因為條軨愈大愈有型，呢條20吋軨襯番晒成架車，好有型。」果然，RangeRover在Matthew心目中還是以大取勝。</p><p>大JEEP當跑車玩拖波</p><p>Matthew本身揸緊BMW3系跑房車，相比起揸JEEP，感覺輕盈得多，但對Matthew來說，兩者無分別，即使將「巨無霸」RagneRover放到佢手上，佢一樣當跑車咁揸。「呢架車都有少少揸跑車Feel，頭先一路上，好有力，雖然大架，但入窄路都唔難，油門力度好夠，軚盤轉彎又夠順，唔會好拋，佢個油門同Brake好易Control，慢慢踩又得，大力踩又得，有埋個半自動波箱，我當佢跑車咁揸，入彎拖吓波，幾好玩。成日聽人講話舊款RangeRover副偈好似隻大船咁又震又嘈，避震又硬，但呢架完全唔係，引擎靜，避震好舒服。」</p><p>LandRoverRangeRoverSpecifications</p><p>引擎：4,197c.c.V8DOHCSupercharged<br> 馬力：396ps/5,750rpm<br> 扭力：560Nm/3,500rpm<br> 傳動：6前速半自動波，４輪驅動<br> 車價：$1,380,000<br> 車輛提供：越野路華香港（27132383）</p><p>後記</p><p>同Artist影相最怕趕頭趕命，2個鐘又訪問又影相，真係好趕，同Matthew做訪問，開頭都諗住要趕餐死，今次其中一張相要佢好Moody咁拋紙，又拋又執，拋完再執，淨係拋紙同執紙都用咗成粒鐘時間，好彩Matthew無發脾氣之餘，仲幫手執埋一份，果然係Model出身，咁Gentlemen，抵你咁多女Fans！</p></body></html>