<html><header><meta charset="utf-8"><title>步行到蛇口 - 左丁山</title></header><body><h1>步行到蛇口 - 左丁山</h1><p>公益金籌款，搞百萬行係必然節目，但係行咗咁多年，香港九龍新界，邊度都行勻啦，要搵新鮮有趣地方，實在唔容易。<br> 好彩特區政府好支持公益金，有新地點適宜步行籌款嘅就明益公益金，好似喺十一月五號，就批准公益金喺后海灣大橋舉行百萬行籌款，靚女C受到新景點吸引，公司響應籌款，搵人去百萬行，靚女C立即參加，然後問人：「點樣去步行地點？」<br> 唔坐公司車，唔會有人識去。幾十人坐埋一齊，當作集體旅行，星期日早上八時在公司門口集合出發，早上完全唔塞車，行三號幹線，長青隧道，八點半就已經到咗屯門，大家問：「呢度係屯門邊度？」冇人識答，總之唔係藍地就係虎地，城市人好少去到咁遠地方，人哋話大鄉里出城，呢班人就係都市怪下鄉，同樣不分東南西北。<br> 落車後根據現場指示牌，上到集合地段不知幾時開放嘅快速公路，據講一路直行可以行到去蛇口，將來由九龍或中環去蛇口，揸車直通，唔使四十五分鐘，只係不知附近交通接駁如何，會唔會塞車而已。<br> 九點過後，成千上萬人已經聚集在馬路等許老爺嚟剪綵，影相。許老爺準時到達，佢架AM車可以泊上馬路，唔使慢慢行路！公益金籌款要人柯清輝、孫大倫等在場迎接，飲過咖啡奶茶之後，舞龍舞獅，許生柯生孫生等等大家鉸剪一揮，步行開始。許生行咗五分鐘，第一個出口就上番車，調頭鬆人，其他人行呀行呀，一啲人行到第二個出口就調頭拜拜，靚女C堅持繼續向前，話希望行到伶仃洋大橋，睇吓海喎。點知未到大橋之前，已經唔准前進，靚女C大失所望咁話：「早知行咗十分鐘就走啦。」唔使驚，國務院已批准香港在大橋蛇口出口設立過境檢查站，落成後，大橋就會通車，到時公益金一定爭取在通車前搞多一次「步行橫過后海灣」百萬行，靚女C可以再嚟過。</p></body></html>