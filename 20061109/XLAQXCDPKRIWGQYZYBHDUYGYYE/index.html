<html><header><meta charset="utf-8"><title>渣打請食泰昌蛋撻</title></header><body><h1>渣打請食泰昌蛋撻</h1><p>星期一滙豐一話減息25點子，成個銀行界亂晒陣腳。個個高層都忙住開會，傾傾應該跟風減息，抑或不變應萬變。雖然鬼咁忙，渣打香港執行董事兼行政總裁蘇利民，噚日都抽空出席「渣打書節06」嘅記招。<br> 雖然蘇利民不斷俾記者追問息率走勢，佢都不忘大讚書節有意義，仲同林旭華一齊將藍綠色彩沙倒入書本，代表書節充滿新力量。<br> 第二年同書節合辦嘅「渣打書節06」會喺今個月17至19、24至26日維園舉行，今年仲免費入場，連$10入場費都可以慳番。渣打旗下七間位於中環、尖沙嘴同旺角等分行特別加設「悅讀書廊」，擺放推介書籍如《摘星少年陳易希》同《蛋撻的故事》，客戶睇完書記得攞埋張書籤走，憑書籤入書節買嘢，有好多折扣㗎。<br> 華華聽聞今次仲破天荒請泰昌餅家揸弗人歐陽師父，教大家整連末代港督肥彭都大讚嘅曲奇皮蛋撻㖭！唔知下年會唔會教人包麥奀記雲吞呢？</p></body></html>