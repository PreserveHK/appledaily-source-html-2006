<html><header><meta charset="utf-8"><title>好想飛　日本：MeterNiki孖住遊東京　狂掃CA4LA帽頭都甩</title></header><body><h1>好想飛　日本：MeterNiki孖住遊東京　狂掃CA4LA帽頭都甩</h1><p>陳方藤（Meter）在日本生活超過10年，由留學到工作，至戀上東京，可以謂對日本無所不通。今次由他帶埋周麗淇（Niki）齊齊由高尾山玩到橫濱，再去原宿掃貨買家品，做幾日日本潮人。<br>記者:梁學文<br>攝影:陳陶鈞<br>鳴謝:bossini<br>服裝提供:bossini</p><p>立體美術館搵你笨</p><p>Meter話：「平時大家去日本玩，唔係去廸士尼，就係去原宿掃時裝，玩得多都悶。今次帶大家去好玩新行程。」於是第一站就帶Niki去高尾山的TrickArtMuseum。館內有大量疑幻似真的作品，真真假假好難分！好似經過獨木橋，Niki就大叫：「好驚呀，係咪真係會跌落去㗎？」Meter就即時護花：「唔使驚，有我喺度，我哋一齊跳過去。」二話不說，就拖着Niki一齊跳，唓，假嘅！俾Meter搵咗着數㖭。喂，你不是已經有祖兒嗎？仲同找哋爭Niki！<br> TrickArtMuseum由專做立體畫的劍重和宗製作，劍重是日本製作立體畫第一人，曾經在96年獲頒「世界藝術平和文化賞」。Meter說：「每次嚟都仲會中招，頭先入密室嗰陣，我又撞牆，我諗佢時不時會轉擺位㗎。」（A）</p><p>紅磚牆掃CA4LA帽</p><p>離開高尾山，Niki話想去shopping，Meter即時話去橫濱的紅磚倉庫，嗰度有買有食景又靚，Niki一聽即時自己跑上車。紅磚倉庫臨河而建，一共兩座building，同是樓高3層。Shopping主要集中在2號館，1樓和2樓是家品和小飾物天堂，3樓是清一色餐廳。1號館則以展覽館為主，2樓同3樓可以做展覽放電影。<br> Meter最愛去2號館2樓揀舊家品，至愛是TheGlobe的復古傢俬，尤其是二手水晶燈，「呢度啲燈其他地方一定搵唔到，尤其係東京，所以我隔個零月就會嚟睇睇，買兩盞返去布置家居。當然，我就梗係貪呢度夠平，同老闆又啱傾啦！」TheGlobe有過千盞燈飾，復古皮梳化亦同樣吸引，可惜我不是住日本，要運返香港都幾難，真羨慕Meter長居日本！<br> 當Meter在2樓買傢俬買得好開心的時候，Niki經已買到一抽二拎，仲揀了頂冷帽送畀Meter，Niki：「我自己都有買呀，CA4LA的帽喎，我真係好想搬晒返香港呀！」CA4LA的潮帽呢幾年在香港紅得厲害，祖兒、Twins……幾乎所有明星都勁捧場，D-mop不知因為佢做多幾多生意，嚟到佢嘅專門店，當然係失控啦！說時遲那時快，Niki又揀多兩頂放入購物袋喇！</p><p>原宿b6型場掃家品</p><p>要買最新最潮時裝，　一定要去原宿，新開張一共7層的b6，現職設計師的Meter就推介：「雖然呢座building唔係安滕忠雄嘅大師級設計，不過將園林結合簡約的cyberdesign就第一次見。」<br> Meter除了推介潮衫勝地，他連朱古力都有心得，佢話必試地庫的Agores朱古力：「呢間朱古力店，全日本只此一家。所有材料都係由法國同比利時入口，天天新鮮製造，次次嚟我都會買一盒返屋企，最好味係Darkchocolate，個味夠濃。」</p><p>竹林深處歎爐端燒</p><p>全日又玩又買，其實佢哋兩個都有搵好嘢食，就喺高尾山有家出名的爐端燒名主，Meter每次去完立體美術館都來幫襯。名主開業36年，由一間細細的料理屋，發展至現在有池塘有竹林，可以說是自成一國一條村。Niki走在竹林中，靜靜享受了一會：「呢度完全不似是餐廳，簡直似個樹林，好正呀！不過，嘻嘻，我好肚餓啦，Meter，開飯啦。」在這裏食爐端燒，邊食，服務員還會邊講爐端燒的文化，由歷史開始至如何燒，有得學又有得食，一舉兩得。黑豚肉是招牌菜，Niki則推介燒年糕：「年糕烤完好香，燒完之後有啲燶，焦焦哋好好味。」</p><p>ShoppingGuide</p><p>A.TrickArtMuseum<br> 地址：193-0844東京八王子市高尾町1786<br> 電話：（81）42-6671081<br> <br> B.CA4LA<br> 地址：神奈川縣橫濱市中區新港一丁目一番2號1/F<br> 電話：（81）45-6508771<br> <br> C.THEGLOBE<br> 地址：神奈川縣橫濱市中區新港一丁目一番2號2/F<br> 電話：（81）45-6508722<br> <br> D.ATIC<br> 地址：涉谷區神宮前6丁目28番6號B1<br> 電話：（81）3-54647351<br> <br> E.AGORES<br> 地址：涉谷區神宮前6丁目28番6號B1<br> 電話：（81）3-34007075<br> <br> F.365BirthdayShop<br> 地址：涉谷區神宮前1-16-82/F<br> 電話：（81）3-34970365<br> <br> G.高尾山名主<br> 地址：東京八王子市南淺川町4068<br> 電話：（81）42-6619592</p><p>出門handbook</p><p>簽證：持特區護照或BNO均不用簽證。<br> 查詢：25221184（香港日本國總領事館）<br> 旅遊查詢： http://www.hk.emb-japan.go.jp/ <br> 機票：由香港直飛東京，價錢$3500起。<br> 查詢：25230081（日本航空）<br> 貨幣：100日圓約兌6.7港元<br> 語言：日語<br> 時差：較香港快1小時<br> 電壓：110V，雙扁腳插座<br> 緊急聯絡電話：警察局110<br> 長途電話國家區碼：81<br> 有用網頁： http://www.jnto.go.jp/ </p><p>天氣預測</p><p>今日東京<br> 氣溫12-21℃<br> 濕度10％<br> 明日<br> 氣溫17-22℃<br> 濕度10％<br> 後日<br> 氣溫15-18℃<br> 濕度20％</p><p>3-5月，平均14℃，氣溫和暖，到處鮮花盛放。<br> 6-8月，平均25℃，雨水頻密，有時會有大雨，颱風等。<br> 9-11月，平均18℃，天高氣爽，蓋滿了紅紅的秋葉。<br> 12-2月，平均0℃以上，天氣亁燥，陽光柔和，北方一般會落雪。</p></body></html>