<html><header><meta charset="utf-8"><title>新店速遞：平入名人飯局32頭鮑高貴</title></header><body><h1>新店速遞：平入名人飯局32頭鮑高貴</h1><p>農圃中菜餐廳早就係名人嘅聚腳地，賭王何鴻燊、李國寶、周星馳等全都係座上客。最近老闆開新分店「捌號餐廳」，主打中、西、日Fusion菜，龍蝦湯加入中式貴價食材海虎翅、日式拉麵加入32頭鮑，Fusion玩味十足，難怪過去兩星期仲係試業階段，已引來劉鑾雄、米雪、黃百鳴等名人光顧。加上價錢唔算太貴，百多元一款菜，一般平民百姓都食得起，分分鐘仲有名人坐喺你隔籬陪食㖭！<br>記者：黃若茵<br>攝影：伍慶泉<br>模特兒：Joey</p><p>提供另一落腳點</p><p>要開姊妹店擴充業務，「農圃飯店」的確有資格，自86年開店至今，捧場客不乏名人明星。但原來開「捌號餐廳」唔係想賺多啲，而係諗住畀一班熟客仔有多個落腳點，負責人陳小姐話：「『農圃』本身已經係一個名人飯堂，老闆諗到客人幫襯咗咁耐，不如開分店，為一班同樣對飲食有要求嘅人提供落腳點。」新分店主打中、西、日Fusion菜式，「老闆本身係大廚，呢度嘅餐牌都係佢自己做，佢喜歡喺一處地方可以乜嘢都食到，加上『農圃』嘅中菜已太過深入民心，需要多點新意。」所以，西式龍蝦湯都要加束海虎翅、日式拉麵就加鮑魚，的確夠新鮮！</p><p>百萬豪裝　全港最長魚缸</p><p>既是名人飯堂，裝修梗要有睇頭，最矚目係一個20呎超長魚缸，用咗60萬，養咗188條熱帶魚，老闆果然豪氣兼不惜工本。除咗魚缸，餐廳環境跟Fusion菜式都幾配合，主要嘅布置及餐桌擺設為西式，但採用紅、金色又多了點中式貴氣，另設有壽司吧及開放式廚房，入到嚟都估唔到呢度究竟係食中、西定係日菜。而食材質素有「農圃」撐腰又點會無靚貨，快啲睇吓有乜食啦！</p><p>1.鮑魚番茄豬骨湯拉麵$128</p><p>拉麵由日本入貨，湯底以鮮豬?熬足3日3夜，加入澳洲肉茄更顯鮮甜味。鮑魚選用南非32頭鮮鮑，食得尊貴又玩味十足。</p><p>2.澳洲頂級和牛肉眼扒（6安士）$520</p><p>一般餐廳都只用到M3至M4級和牛，但這裏用到M9級（最高為M12級）。只簡單地灑上海鹽及少許黑椒，烤至4成熟肉質最好。</p><p>3.精選刺身$360</p><p>海膽、牡丹蝦、池魚及拖羅每款兩件，當中最愛拖羅，雪花分布均勻。刺身每日由日本入貨，由於入貨量少是以能確保新鮮。</p><p>4.黑豚肉（6安士）$160</p><p>黑豬肉由日本鹿兒島入口，以日式特製麵豉醬醃足1日1夜，烤熟後肉質鬆化，且十分爽口，美味！</p><p>5.澳洲羊架（8安士）$180</p><p>選用澳洲貨因為肉質鬆軟而不會過羶，跟和牛一樣只加海鹽調味，以保證入口原汁原味，吃時蘸上少許薄荷醬味道更清新。</p><p>6.海虎翅龍蝦湯$198</p><p>將中蝦、龍蝦頭、石斑等海鮮炒香，再熬4至5個小時，做成香濃湯底。海虎翅本身無味，不怕跟龍蝦湯味道相撞，反可增加口感。</p><p>搵食攻略</p><p>捌號餐廳（28811222）<br> 地址：銅鑼灣新寧道8號民安廣場1樓<br> 營業時間：12:00pm-2:30pm、6:00pm-11:30pm<br> 交通：銅鑼灣地鐵站F出口<br> 停車場：隔一條街開平道3號有威信停車場（$24/小時，不設最低消費）<br> 座位：100個<br> 人均消費：午市$138-$230；晚市$480-$1,280<br> 最好賣：拉麵</p></body></html>