<html><header><meta charset="utf-8"><title>Game事撻：微軟明挑PS3機能　血花逼真揸槍變電鋸大屠殺</title></header><body><h1>Game事撻：微軟明挑PS3機能　血花逼真揸槍變電鋸大屠殺</h1><p>萬眾期待嘅PS3終於打到嚟！好多人仲成皮嘢捧部水貨返屋企供奉，宿敵微軟點會任由對手攞晒彩？未計嚟緊嘅《藍龍》同《DOAX2》，單係呢款《GearsofWar》就足以踩場挑機；揸槍喪射唔在講，近身更可德州殺人狂上身，用電鋸鋸爆敵人，全程血花四濺逼真到爆，明為XB360Showoff之作，製作人仲寸到話PS3機能不足以移植㖭！<br>文：陳福榮</p><p>腌尖網站評最高分</p><p>絕非誇大，《GOW》呢款「第三身射擊」能討好玩慣槍Game嘅外國人，肯定有其原因，否則Gamespot又點會畀今年最高嘅9.6分過佢吖！而佢喺IGN同GamesRader都分別得到9.4分同10分，向來鍾意雞蛋裏挑骨頭嘅佢哋都畀咁高分，無論點唔啱玩都唔會係垃圾啩？講番隻Game，你可以當佢係傳統FPS（主觀射擊）嘅進化版本，有啲似《Bio4》咁望住主角個背脊嚟行動，唔單只前後移動時會有較大嘅臨場感，做各種特殊動作如挨住掩護物，又或跨過矮石等更似足睇戲！呢種設計喺過往嘅FPS真係完全搵唔到，可以肯定成為未來射擊遊戲嘅標準。</p><p>賤賣鮮血鋸人唔使本</p><p>若論與別不同處，《GOW》最有趣當然係嗰支同時可以當鋸用嘅機槍！但並非隨時都可發動電鋸攻擊；首先㩒住B掣舉起支槍當鋸嚟用，當走近敵人就會自動劈落去，劈到鮮血狂標唔死一身潺，但用鋸途中假如被人射中就會即時中止，兼且短時間內唔可以再拎鋸，喺衝鋒陷陣之際確實用途不大。當然如果你好鬼鼠咁深入敵陣，趁人哋唔為意兜頭劈落去，嗰種快感真係難以用筆墨嚟形容！遊戲系統基本上都同一般FPS分別唔大，喺武器方面似乎更因強調電鋸槍而刪至僅得4款，有人話唔多夠喉喎，但好老實係人都會拎支電鋸嚟玩啦，整咁多槍咪又係嘥氣。</p><p>浴血四重奏</p><p>遊戲引擎見真章</p><p>過往兩集《Unreal》全球大賣，令遊戲連開發引擎都賺大錢，因此UnrealEngine3由推出至今一直廣被廠商支持，至少Konami響PS3隻《CodeArms》都係用佢嚟開發。所以《GOW》無論喺敵我雙方一齊搏緊命嗰陣，抑或拒絕使用播片、完全由實時運算嘅過場畫面都勁到癡線，最令人印象深刻就係向前狂跑嗰個動作，突如其來嘅視角轉換非常順滑，暫時冇其他作品做到佢咁正斗！亦因為佢嘅貼圖同多邊形令場景做得好靚，好有實在感，配合720p輸出經已靚過晒PS3𠵱家嗰批同樣用上720p嘅遊戲，就算拍埋1080i/p亦唔見得好輸蝕，所以「XB360冇PS3咁靚」呢句話真係完全唔啱！視乎間廠嘅功力有幾高啫。</p><p>PROFILE</p><p>遊戲類型：動作＋射擊<br> 對應機種：XB360<br> 開發廠商：MicrosoftGameStudios/EpicGames<br> 遊戲人數：1至2人（連線8人）<br> 行貨售價：$299</p><p>售賣點：I-Gamer（27253338）<br> 地址：深水埗福華街福仁商場G16號舖</p></body></html>