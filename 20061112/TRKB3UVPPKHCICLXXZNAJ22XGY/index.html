<html><header><meta charset="utf-8"><title>投資部落：半冷入圍早放呻笨</title></header><body><h1>投資部落：半冷入圍早放呻笨</h1><p>藍籌選美，「大熱」中石化（386）與中國銀行（3988），雙雙成為恒指成份股。其中中行較令一啲網友意外。<br> 在《香港討論區》上，etrade4fun留言：「點解無啦啦中行都入埋恒指？早嗰輪放鬼咗，真係激死人!!!」happygracechu就試圖搵個原因出嚟，佢留言話：「阿仔入咗，無理由阿媽唔入喎！」聽落好似幾有道理。</p><p>上周收爐入貨　有眼光</p><p>有人太早「沽貨」，亦有人入齊貨等收成。好似網友kit1708就拿揑得比較準，佢話：「周五收市前一分鐘買咗，用3.41元買入5萬……真係好彩！」wawawadot就更加厲害，佢話：「係周四以3.37元，入咗10萬股！」真好眼光！<br> 已持有或成功「趕尾班車」嘅網友固然開心，趕唔切入貨嘅網友又點樣呢？大咪話：「入咗又點吖……建行（939）夠入咗啦……咪又係咁……」小至至仲黑心話：「掉頭倒跌……跟手被踢出恒指！」真係有啲酸葡萄，若然有關揣測成真，唔知呢兩位網友會否「入貨」呢？</p></body></html>