<html><header><meta charset="utf-8"><title>股路縱橫：中資股大強勢海油化學可博</title></header><body><h1>股路縱橫：中資股大強勢海油化學可博</h1><p>港股在高位爭持，國企就繼續上，恒指收18868，跌22點，期指就升47點，低水收窄到只有4點，H股指數大升149點，高收8064，果然輕易就衝破8000大關。<br> 大市成交576億元，有恒地（012）同雅居樂（3383）兩隻做「披成」嘅加埋已接近100億元。中資銀行同保險股一枝獨秀，5隻內地銀行股成交計埋又成120億元，交通銀行（3328）最勁，高收7.22元，大升6.6%；3大內地保險股仍然係中國人壽（2628）最突出，再升4.2%。<br> 中資股氣勢如虹，近日失驚無神被花旗睇淡嘅海油化學（3983）亦止跌回升，由低位3.07元彈上3.19元收市，升9仙，短期一衝破10日線同降軌阻力（約在3.25元水平），調整可確認完成，升浪再展，量度上升目標指向4.35元。<br> 海油化學係內地最大嘅氮肥生產商之一，過去3年盈利均錄得高增長，04年（12月年結）增長426%，05年增長31%，06年預測盈利14.6億元，增長55%，每股盈利不少於0.324元，預測PE9.84倍。<br> 高增長自應有高PE，海油化學值12倍PE不為過，股價已可見3.90元。事實上，國際同內地嘅同類股，平均預測PE係18倍，本港上市嘅中化香港（297）係17.3倍。</p><p>有注資及高增長概念</p><p>中化香港市值181億元，海油化學內資股同H股合計46.1億股，市值147億元，兩者「晒士」差唔多，未來亦同樣有注資同高增長嘅概念，一拍埋比較，海油化學股價實在有好大上升空間。<br> 除積極併購外，集團亦已研究推出新系列的複合肥和BB肥，以爭取更大的市場佔有率，目前正與策略股東挪威YARA集團洽談合作細節，預計07年投產後，盈利可進一步提升。<br> 郭兆誠</p></body></html>