<html><header><meta charset="utf-8"><title>最新最Cute：SuzukiLC概念車懷舊小可愛</title></header><body><h1>最新最Cute：SuzukiLC概念車懷舊小可愛</h1><p>上星期參觀新加坡車展嗰陣，有一部參展車輛睇到我目不轉睛，因為佢個Look好Classic嘅同時，車廂鋪排又有啲現代化嘅感覺，正宗係古今合一嘅懷舊小可愛！佢係邊部車？咪就係SuzukiLC概念車囉！<br>記者、攝影：鄭達基</p><p>跟足Suzulight去做</p><p>廠方講到明，話LC嘅設計概念，係源自Suzuki喺1955年推出嘅首部汽車Suzulight，而LC兩字則代表LiftCreator。由於部車外觀跟足當年嘅Suzulight去做，所以依舊保存有只有3.2米長嘅車身，以Size嚟講都可以算係一部Microcar，再襯埋好似一對大眼睛嘅頭燈同埋圓渾嘅車身曲線，望落真係好Classic。</p><p>雙座位車廂講Classic</p><p>打開車門，你都會覺得LC嘅車廂一樣好Classic，因為入面嘅設計好簡單，同以前嘅汽車一樣唔講求花巧，而軚盤更係50年代嘅大Size設計，襯埋彩虹七色嘅錶板鋪排，又或者係格仔紋嘅座椅，可以話係既Classic之餘，又帶多一點時代氣息。</p></body></html>