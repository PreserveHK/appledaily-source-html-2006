<html><header><meta charset="utf-8"><title>地產連線：乜嘢樓先至係豪宅？</title></header><body><h1>地產連線：乜嘢樓先至係豪宅？</h1><p>「豪宅」本來係尊貴身份嘅象徵，但今時今日呢兩個字，就用得好濫，事關10個樓盤，有8個都話自己係豪宅，聽都聽到大家麻木晒，而網友們亦對呢類新興豪宅議論紛紛。<br> Antia_block喺《香港討論區》就為呢類豪宅落咗個新定義︰「新豪宅咪係啲高層好豪，低層中產，隔籬街就係地盤佬、工廠佬、街市佬嘅地方嚟……」<br> 網友LittleTomato好同意Antia_block嘅講法，仲舉例︰「工廠區的豪宅──爵悅庭；舊區中的豪宅──翔龍灣；偏遠地區豪宅──御皇庭。」<br> kwchan就認為，現時豪宅嘅定義只係單位呎價較全港平均呎價高於特定水平嘅住宅。至於DT1025就演繹得更加傳神，佢話︰「豪宅=您有多餘錢『豪』畀發展商嘅住『宅』。」</p><p>廣告無厘頭</p><p>講講吓，大家又將話題轉到新豪宅嘅廣告，I_am_Chris話︰「啲廣告直頭唔知佢想點！成分鐘廣告，幢樓見得半秒，又冇地址、區份，九龍定港島都要靠估。買樓單睇呢啲就死硬，唔通架直升機有樓盤個名，飛足一日又會多好多人去買？」<br> shawnseit大表贊成︰「係啦，淨係香港先有，賣樓廣告會唔講地點，即係佢哋都shameof佢哋個location。」<br> 聽落班網友都講得幾有道理，其實真正豪宅又使乜搞咁多花臣，好似山頂道、施勳道嗰帶嘅屋苑，好多都簡簡單單用番個街名就算，反而係嗰啲豪唔起，又要扮高檔嘅樓盤，先會搞鬼死咁多嘢。</p></body></html>