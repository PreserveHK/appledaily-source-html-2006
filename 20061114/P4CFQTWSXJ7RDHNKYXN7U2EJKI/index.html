<html><header><meta charset="utf-8"><title>金手指：八折的士vs叫車加30蚊 - 孫柏文</title></header><body><h1>金手指：八折的士vs叫車加30蚊 - 孫柏文</h1><p>噚日，孫柏文有機會約埋一班對公共政策有興趣嘅人，同一位的士業界朋友食飯，聽吓問吓關於的士業近期嘅動向。約我食飯嘅人都知道，因為我多數時間個口會用嚟進食，所以剩落嚟講嘢嘅時間比較少。所以每次遇到任何業界朋友，都會細心從一大堆問題中，挑選一兩條比較重要嘅去問。<br> 今次食飯，我原先都係諗住問關於的士後座乘客車門「Autodoor」自動開關門系統，會否因乘客自己開關，而令系統受破壞。我想問呢個問題嘅原因，係因自己多年來見過一連串嘅事所引致。事緣於1997年暑假，當時有位日本籍大學同學來港，想同我哋港人一齊慶祝共產黨解放香港。我呢位同學雖然係航天工程學系嘅頂尖學生，不過因為雙眼生得比較笨拙，所以周不時都會有人覺得佢IQ唔高。<br> 佢嚟到香港之後，我老竇就請佢食上海菜，一路食老竇就一路用廣東話同我話：「個日本仔個樣真係好似好鈍咁。」老竇一路咁講我當然一路咁駁嘴。食完之後，我哋就上的士返歸，順便送個日本同學返酒店。我記得好清楚，個日本同學最後上車，不過上車之後就冇好似我哋香港人一樣，用手拉埋度門，佢就咁坐喺度，老竇同我就望住度未關嘅門。正當佢呆坐嘅時候，我老竇就用廣東話問我：「條友真係唔蠢？」後來，我問個日本同學點解冇拉埋度門，佢話喺日本如果的士車門貼有「Autodoor」標記，乘客就唔可以自己開門或關門，要由司機操作。</p><p>時代廣場經濟學怪現象</p><p>最近，孫柏文有機會去日本出席嗰位同學嘅婚禮，亦有機會搭日本的士。我當然把握機會問個司機關於開門關門嘅習慣，根據司機嘅答案，原來乘客用手開關門，會「搞壞」自動開關門系統。不過，有與其他交通工具嘅駕駛員，例如航空飛機師一樣，我知道佢哋大話連篇，專呃乘客，所以今次一定要問呢位的士業界朋友。<br> 點知，話題一路圍繞住香港出現大量「八折收費」的士呢個問題。呢位業界朋友覺得「八折」的士最大嘅問題，就係令到最肯付出高昂的士費用嘅長途客，可以用比較低廉嘅價錢去到目的地，令到總體的士司機收入下降。第二就係，收取「八折車費」本身屬於議價活動，係違法行為，因為政府冇打擊違法嘅司機，令奉公守法嘅司機完全冇機會做長途客生意，做到會有「違法有着數」嘅情況出現。<br> 首先，我覺得香港交通政策最終目的係令香港人可以最快、最有效率咁由A點去到B點。每一次見到有人冇車shortage或有車冇人surplus嘅情況出現，都係一定因價格出現問題。其實，最好就係的士車費可以有彈性，第一步就係將現有自發出來嘅議價活動非刑事化。例如「八折收費」的士，打電話上call台話「加30蚊」叫的士同樣唔再違法。記得以前過海收單程都係違法，今日合法化之後都冇問題啦！最起碼冇理由肯付幾百元嘅人，喺中環放工嘅時間冇車。<br> 不過最後，我想同大家講一個車龍人龍同時出現嘅怪情況。如果大家有留意喺時代廣場，好多時候都會出現大量的士同乘客同時間排隊，根據經濟學有需求demand、有供應supply都冇成交notransactions就多數係有政府介入令到冇成交或者成交速度好慢。大家唔信可以去時代廣場睇吓？</p></body></html>