<html><header><meta charset="utf-8"><title>李彩華、蕭定一有隔膜</title></header><body><h1>李彩華、蕭定一有隔膜</h1><p>【澳門直擊】李彩華、蕭定一、肥媽瑪莉亞及湯鎮業前晚在澳門出席「變靚D」澳門旗艦店一周年誌慶慈善晚會。蕭定一日前生日沒有邀請李彩華（Rain）到場慶祝，被指跟對方鬧不和，前晚他解釋說：「我同阿Rain係同月同日生日（11月11日），不過佢去咗第二度做嘢，以往我哋都一齊搞生日會，所以我係話今年生日冇咗李彩華一齊搞生日會。」<br> 問蕭定一跟阿Rain有否互送禮物慶祝？他竟說：「有啩。」阿Rain則透露早前在台灣宣傳新碟，上綜藝節目食蜈蚣，她覺得非常恐怖。<br> </p><p>單打水皮歌星</p><p>眾代言人在慈善晚會上載歌載舞，肥媽最熱情，在台上唱到不欲離開，連她本人也自嘲說：「未曾試過有歌手唔肯落台，係自己要求encore。」她還大數樂壇的奇怪現象，她說：「識唱歌去做廚房，去做MC（司儀），唔識唱歌嘅走去灌唱片，真係唔知點解。」<br> 採訪、攝影：馬建華</p></body></html>