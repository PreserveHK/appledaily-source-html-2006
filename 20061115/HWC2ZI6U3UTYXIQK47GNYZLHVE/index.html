<html><header><meta charset="utf-8"><title>谷底王翻身月　AC、紅軍反擊 - 藍鑽石</title></header><body><h1>谷底王翻身月　AC、紅軍反擊 - 藍鑽石</h1><p>利物浦、AC米蘭擁躉近日最怕聽到個「3」字，事關一隊啱啱吞阿仙奴3蛋，另一隊聯賽3連敗，衰到貼。好彩雙「紅」由𠵱家到年底嘅賽序好易應付，谷底反彈，可能由今個禮拜六開始……。　文：藍鑽石、青蛙仔</p><p>季前邊個會諗到，開季兩個幾三個月，利物浦嘅英超奪標賠率已經去到150倍，AC米蘭亦唔好得去邊，意甲封王賠率係100倍，一樣被人睇死。利物浦輸畀「兵工廠」輸得甘，之前連贏5場佳績一筆勾銷；最慘係領隊賓尼廸斯繼續我行我素玩怪陣，搞到士氣無晒，懷斯早兩日仲兜口兜面鬧自己龍門連拿係懦夫，內訌一觸即發。</p><p>兩隊同鬧內訌</p><p>利物浦今個禮拜六作客米杜士堡，對手近期喺河畔球場戰績好，但始終係神經刀，照秤利物浦可以睇高一線。「體」高一線嘅高治係球隊首席射手（聯賽加盃賽共入8球），近4場無波入，係時候交貨。假如過到呢關，紅軍未來個幾月應該順風順水，因為直到下個月30號對熱刺前，無一隊係強隊。<br> AC米蘭有幾衰，已經唔需要再花筆墨，近日睇見教練安察洛堤捧住金貘獎（意大利傳媒定期頒畀倒楣人物，攞景贈興嗰隻）個樣，真係唔知好嬲定好笑。同紅軍一樣，AC米蘭近日發生球員內訌事件，哥古夫同邦利拿練波埋牙，令法國仔意興闌珊想離隊，士氣無得再低。</p><p>AC前鋒要生性</p><p>當然，AC米蘭最大問題唔係士氣，係唔識入波，吓吓要靠中場球員遠射；斷估布洛治射10次都入唔番上場對羅馬個靚波。4個前鋒，恩沙基老啦，奧利華拉大家一早放棄咗，波里路似後備多過正選，望就望最後生嘅基拿甸奴踢番上季呢場賽序嘅水準，能夠再次對安玻里時梅開二度。</p></body></html>