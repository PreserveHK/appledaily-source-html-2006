<html><header><meta charset="utf-8"><title>金手指：不要再鬧勾地機制吧！ - 孫柏文</title></header><body><h1>金手指：不要再鬧勾地機制吧！ - 孫柏文</h1><p>今日，孫柏文首先想同大家講吓特區政府賣地嘅機制。政府作為特區大地主，喺提供新住宅樓宇方面，有多個途徑發放地皮，例如，免費提供地皮畀房委會起公屋，又或者賣地畀私人發展商起樓。而相信大家都知道今時今日，政府賣地畀發展商係用一個叫做「勾地」嘅機制。<br> 不過講「勾地」機制之前，我想同大家快速回顧以前政府點樣決定賣地，特別係點樣決定賣幾多地。由1984年中英聯合聲明簽署至到97年特區被解放嘅13年，因為聯合聲明當中硬性規定每年只可以售賣50公頃土地，所以香港政府亦毋須自己煩點樣決定賣幾多地。到特首董建華上台之後，因為推出「八萬五」政策成功「冷卻」樓市，所以就算特區政府決定賣幾多地都好，發展商都唔會買。<br> 最後因政府用最嚴肅姿態，最遺憾態度，好得體咁「宣布」冇咗八萬五，所以政府又要重新諗吓點樣決定賣幾多地。政府知道97年前後硬性規定賣地數量或者賣樓數量，一旦同市場需求有分歧，就會出現價格大幅波動。例如97年前賣得太少，樓市就出現泡沫，97年後賣得太多，就出現大跌市。所以政府為求唔想再做上帝，獨斷決定供應，就推出「勾地」嘅機制，希望用市場機制去決定土地供應。<br> 「勾地」基本上係需求主導供應，政府提供一籃子土地，設一個唔公開嘅最低賣價，如果發展商估計市民有需求，就攞嚿錢去問政府攞地。如果嚿錢比起政府嘅最低賣價高，政府就會攞塊地皮出來拍賣。其實，孫柏文覺得「勾地」機制，係一項97年後政府極少有「有經過大腦」，能夠運用基本經濟學去達到市場機制去決定供應嘅政策。令到唔會因供應同需求有分歧，而引至到價格出現大幅波動。<br> 不過，發展商多年來都投訴「勾地」機制「有好多問題」，其中投訴最多嘅係勾地「好難」。大家可能會話：「機制就係特登設計到要有某程度嘅需求，先至可以勾地，如果發展商勾唔到地，只係代表需求不足。如果喺呢個情況之下都有地賣，就會推翻『勾地』嘅原意。」同意。不過，我相信天才橫溢、人才濟濟嘅地產發展界，都深深明白呢個道理。</p><p>大家可能會問：「如果佢哋咁叻，點解又會話勾地好難？」其實，應該話發展商覺得勾地唔係「好難」，而係「好煩」。因為就算好似孫柏文咁叻嘅人，都會睇錯，所以正當發展商低估咗政府所需嘅底價，而要再重新申請勾地，真係「好煩」。佢哋鬧「勾地」機制，我係絕對可以明白嘅。最後如果大家讀經濟學嘅朋友有留意，政府嘅「自定車牌」計劃，其實同「勾地」機制非常相似。亦可以解釋點解原有車牌價格未出現大幅波動。</p><p>樂隊搭沉船</p><p>睇新聞報道，電盈嘅nowTV用咗10億元去買英超聯獨家轉播權。大家都議論紛紛話有線電視，今次大件事。大家都知道孫柏文係「互聯網打倒電視平台」嘅信徒。所以要同大家講，我覺得今次nowTV同有線電視爭英超聯獨家轉播權，就有如20世紀初，橫跨大西洋嘅超級郵輪Titanic同Lusitania爭請超級樂隊上船表演，為爭取乘客一樣咁無謂。<br> 不過，今次有線電視話爭取轉播權「唔合乎成本效益」，唔知道係唔係做咗《金手指》嘅fan屎。知道ppstream.com之類嘅網站點對點鼻哥peertopeer軟件，加埋速度愈來愈快嘅寬頻網路，可以令到大家無需要訂取任何收費電視，只要有寬頻互聯網就可以睇到英超聯。到時，大家望住nowTV沉沒都仲可以慨歎一句：「Well,atleastthebandplayedon.」<br> 當時打世界盃時，孫柏文曾經預言唔會再有人肯仲用高昂嘅價錢買體育運動獨家轉播權，最起碼有線有聽我嘅說話。有線應該淡化收費電視角色，從此就真係百分之一百可以叫自己做「有線寬頻」！</p></body></html>