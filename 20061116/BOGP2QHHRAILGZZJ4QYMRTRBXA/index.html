<html><header><meta charset="utf-8"><title>影音試團：三星割價搶客　高清藍光劈到嚟</title></header><body><h1>影音試團：三星割價搶客　高清藍光劈到嚟</h1><p>咪以為高清電視只係影音發燒友吹毛求疵的奢侈品。XBOX首先發難、PS3推波助瀾、Now寬頻年底有高清頻道、連無綫、亞視都宣布明年實行數碼廣播，屋企冇番部高清電視坐鎮點得？價錢太貴買唔起？啖定喎！家陣Samsung率先割喉搶灘，46"FullHDLCD大電視搭埋部Blu-Ray影碟機大出血賣$46,800，務求令高清藍光殺入你屋企！<br>記者：周達之<br>攝影：陳陶鈞<br>ImageGirl:Geneieve</p><p>無呃秤全高清</p><p>市場上有唔少支援1080嘅所謂高清電視，但其實面板解像度不足1,920×1,080，通常得1,366×768，播放時會將影像壓縮導致失真。由「高清」變「中清」，失晒高清嘅意義。今次Samsung推出的F系列，係真真正正嘅1,920×1,080，能夠點對點對應高清影像，係完全無呃秤嘅終極機種。市價方面，現時SHARP45"高清電視仲賣緊$40,000左右，佢雖然貴多幾千蚊，但個芒Wide啲兼送Blu-Ray，條數抵番晒啦!</p><p>機厚92mm講慳電</p><p>單係高解像唔代表有靚畫面，F系列嘅對比度有成6000:1，動態範圍更廣。而一般LCDTV嘅可視角度通常只有170度，F系列就用咗S-PVA技術，令可視角度上下及左右都有178度，但理論上唔會有人喺咁側邊嘅位置睇電視，實際作用不大，呢個數字只純粹話畀你知佢勁咁解。另外，WCG廣色域技術亦可令畫面色彩更豐富，更接近真實色彩。<br> 除此之外，F系列亦屬省電一族，喺最高省電模式下，可節省電力達50%。另外佢仲有記憶卡插槽，可以插入記憶卡直接喺電視螢幕睇相，亦支援PictBridge，可以駁上同樣支援PictBridge嘅打印機直接打印相片，睇啱即Print，唔使經電腦。</p><p>喪搶！買電視送Blu-Ray</p><p>得部真正高清LCDTV，若然冇番部可以播放1080p高清電影嘅Blu-Ray影碟機，咁同買部彩色電視返屋企、睇黑白粵語殘片又有乜分別呢！所以Samsung今次就實行買LCDTV送Blu-Ray影碟機，首100位選購52"或46"F系列高清電視嘅買家，即送價值$7,980嘅BD-P1000Blu-Ray影碟機一部，計落即係唔使4萬蚊就有一部46"FullLCDTV，認真抵！</p><p>現場實測全高清</p><p>全高清F系列嘅畫面到底有幾正？小記一場嚟到，當然要親身體驗一下。今次測試就搵埋SamsungBD-P1000Blu-Ray影碟機嚟播幾節1080p片段，睇吓到底是甚麼料子。</p><p>光暗對比相差極大嘅畫面，草地光位及暗位都可重現細節，完全唔會有顧得光又唔顧得暗嘅情況出現。</p><p>可重現生果店各種水果鮮艷嘅色彩，畫面十分悅目，每個色素都有明顯分野，人物色調亦好潤澤。</p><p>背景大廈雖然採用同一色調，但仍可分出細微變化，飽和度分野仔細，影像唔會揦埋一嚿，層次感分明。</p><p>小知識　乜嘢係高清</p><p>全高清（FullHighDefinition）分為1080i及1080p兩種，解像度同樣係1,920×1,080。「i」代表隔行掃描（Interlace），即畫面只會以單數及雙數顯示；「p」代表逐行掃描（Progressive），會顯示每一行畫面，可想而知後者質素較佳。高清電視比起現時PAL廣播制式的576i，解像度差不多高出四倍，就算唔Pan大頭一樣睇得咁精細！</p><p>乜嘢係Blu-Ray</p><p>現時DVD採用紅光雷射讀寫數據，而Blu-Ray則採用波長更短的藍光，DVD碟單面容量4.7GB，Blu-Ray碟單面就有成25GB，足足五倍有多。其對手HD-DVD係另一高容量光碟制式，雖然同樣採用藍光技術，但與Blu-Ray並不兼容。HD-DVD單面只有15GB容量，比Blu-Ray少10GB，但就可以降低生產成本，真係有辣有唔辣。</p><p>F-SeriesLCDTV</p><p>型號：LA40F71B/LA46F71B/LA52F71B<br> 解像度：1,920×1,080<br> 光亮度：500cd/m2<br> 對比度：6000:1<br> 反應時間：8ms<br> 接口：USB接頭、PictBridge<br> 記憶卡插槽：SD/SM/MMC/MSPRO/XD/CF/MD/MAGICSTOR<br> 輸入：電視訊號、HDMI、DVI、同軸、光纖、色差、S-Video、AV（RCA）、接駁電腦D-Sub插頭<br> 售價：$36,800（40"）/$46,800（46"）/$108,000（52"）<br> 查詢：Samsung（28626001）</p></body></html>