<html><header><meta charset="utf-8"><title>合皮塊地：捧主持大獎思潮暴發晒墨水</title></header><body><h1>合皮塊地：捧主持大獎思潮暴發晒墨水</h1><p>首次見面，當然要招呼先行，你好！小弟森美，中文大學傳理系畢業之後，已經好耐冇寫字，唯一執筆都係寫每日節目講稿，所以獻醜不如藏拙，以下洋洋成千字全部以口語書寫，以免成篇文章我寫唔通你睇唔明，為乜？<br> 剛剛得到無綫最佳節目主持，突然有感而發想同你分享，我係一個對任何事都會有感而發嘅濫情人，食完碗好雲吞麵都會吟句詩對句對，然後先呼口胃氣出去。你可以話我壓根兒係梁朝偉嗰類人。你呼吸空氣；我咀嚼生命。你用食物充飢，我用情感代替空氣。淨係呢幾句你就知我真係有墨水啦。所以攞獎咁大件事，就已經令我思潮如山洪暴發一發不可收拾。</p><p>三姑六婆跌眼鏡</p><p>先講心情真係好意外，試問有邊個冇聽過一個無記攞獎鐵論，就係「唔到冇獎攞」，呢句規條彷彿喺某一期《TVB周刊》登過，六叔聯同香港小姐喺新年團拜講過一樣，因此身邊所有三姑六婆知道我要做節目不能出席頒獎禮，都報以一句「實唔會畀個獎你啦！」三姑六婆叫你入邊隻股票你唔好信，但係娛樂事佢哋係專家，佢哋知霆鋒結婚，分分鐘比拉姑早，話佘詩曼攞獎仲肯定過陳志雲，我有乜辦法唔打定輸數？但係結果竟然令大家跌眼鏡，唔出席頒獎禮都有獎攞，嘩！嗰份嚇死人真係勁過一架來勢洶洶嘅開倒車大貨車。三姑六婆只好冷冷咁講一句：「今時唔同往日。」<br> 無記的確唔同，唔好話頒獎畀一個唔出席嘅所謂「街外人」（註：我其實有約，係自己人，湖南電視台訪問係要講普通話㗎，不過我講嘅普通話唔普通好特別，特別難聽）。近期一個TVbeople（編註：無綫新口號，即TVB加people）嘅宣傳片就夠潮爆，短片用上黑沉圖案唔鮮唔艷，已經夠破格，仲要唔知佢想做乜嘢，你估做宣傳做到唔知你想做乜嘢宣傳咁易做㗎？呢種膽量真係估唔到喺無記見到，結果引得一眾潮人再次開眼睇電視，紛紛議論仲有創新用語，將TVbeople呢個字等同潮人，話人唔啱傾唔潮就會淡淡咁講：「你都唔係TVbeople嚟嘅！」你聽過未？未聽過都唔好咁大聲認。再加上一個位高權重嘅高層會同你做個飯局，呢種創新真係拍得住百萬富翁Trump同你做個《飛黃騰達》真人騷。&#13;</p><p>細路見我陰陰笑</p><p>講到呢度，我都要自己問自己一句，我係唔係收人獎所以講好說話呀？我答自己：「唔係！」好，繼續。無記真係不知不覺變緊，喺呢幾年有瞄頭節目愈來愈多，宣傳片更加要讚完再讚，用上大量有心機電腦特技，令無記節目人未到聲先到，先聲奪人是近年各商品市場策劃必用招數，用潮做包裝紙更加不可缺少，兩種手法都喺無記見到，可以肯定無記銳意進取。當然我對當中管理層認識淺，不敢亂講邊個應該戴頂高帽，但肯定有人要為此事負責，更應受我小弟一聲感謝，若果唔係我呢種「有獎唔去攞」嘅小子又點會咁梳乎有嚿足金獎座看門口呀？<br> 要抽出恩人畀我當面致謝仲有一個，我得獎當晚漏咗多謝嘅商業電台其中一舵手甘菁菁，佢原本係出名經理人，入主商台之後輕描淡寫就將電台節目主持明星化，短短幾年，就將我同小儀搞入無記擔旗做節目主持，令我哋知名度大大提升同時擴大聽眾層面，以往聽我以年輕人居多，將我搬入公仔箱之後，嘩！我𠵱家出街成個譚玉英加歐陽震華混合體，細路見到我個個陰陰笑，太太見我個個眼甘甘。呢種吸引力就算我再努力都唔可以咁短時間做到，所以呢一步對電台聽眾吸納上係一個大成功。&#13;</p><p>唔係爛泥扶上壁</p><p>再講，你話我真係叻咩，連我自己都唔信，但係《15/16》有人睇原因係乜呀？我可以答你係因為我喺電台儲落嘅錢，可以喺電視台度用。點解電台儲嘅錢喺電視都用得？因為電台影響力仲好大，仲可以郁到年輕人生活習慣，改變到一班黃毛潮民嘅想法，我只係受惠其中嘅幸運星，當然再加上少少努力啦！哈！你以為我唔做事白收人工㗎？不過點解我可以成為幸運兒，都全賴搞我入公仔箱嘅決策人甘菁菁小姐。<br> 一個機構故步自封點會有進步，兩個傳媒巨人相互合作銳意改變就爛泥都可扶上壁。我當然唔係爛泥，我冇咁謙虛，但我做電視節目做到得獎就肯定係背後黑手善意造成。<br> Textby森美<br> 合皮塊地專欄逢星期五刊出&#13;</p></body></html>