<html><header><meta charset="utf-8"><title>金手指：逃離李國章魔爪？移民澳門 - 孫柏文</title></header><body><h1>金手指：逃離李國章魔爪？移民澳門 - 孫柏文</h1><p>噚日，澳門特首何厚鏵發表2007年度施政報告。有留意澳門嘅朋友，都知佢哋主流意見覺得面對最大嘅問題，應該係失業。所以長遠來講唔算係問題，反而係如何提升勞工質素，等到如果可以做到就算一夜之間澳門冇咗博彩說，未來嘅主人翁──兒童都唔會餓死。<br> 而想做到又有呢樣效果，澳門政府一定要大力推動教育。不過因為缺乏教育嘅供應，如果將教育投資局限一定要喺境內，嗰筆投資教育嘅資金，就唔可能發揮得到。所以我相信，澳門政府遲早都會將啲學生送出外國讀書。澳門政府應該大力捐錢畀外國一流學府，當係為澳門學生「買位」。試想想，如果可以每年喺全球100大學府買100個位，咁就已經每年送10000個學生出外國讀書，成績遲早有目共睹。<br> 當然，如果澳門真係推出呢個政策，孫柏文相信，好多香港有適齡兒童嘅父母，都可能移民過去，因為可以逃離李國章嘅魔爪。我亦唔會怪責嗰啲父母，因為李國章就算搞學券制，都要搞個「保障官僚控制權」為首要考慮嘅A貨學券制。講起「A貨學券制」呢個名詞，我相信，都應該係（我有時都寫嘅）《蘋果批》宋漢生發明同發揚光大嘅。我見佢發明新名詞，都幾好玩，所以今日我都想coin個新字，叫做「youtubable」。呢個字嘅解釋，就係用來形容一段可拍攝，引人入勝嘅事件，例如有個搭巴士嘅叔叔鬧個後生仔乘客。<br> </p><p>噚日早上十點幾，中國人壽突然宣布停牌，H股指數亦因投資者恐防中資股出現配股潮，突然大幅下跌。不過數分鐘之後，H股指數大幅反彈，不單止收復失地，收市時仲要升。如果當時個幾分鐘，你喺銀行排隊等候服務，最理想就係可以拍攝到當時在㩒股票機嘅人啲反應。「國壽停牌啊！」、「H股指數大跌啊！」、「冇啦！冇啦！放晒啲股票啊！」、「大反彈啊！冇晒貨啊！」孫柏文只得一句說話：「Thisisoh-so-youtubable！」Ohyeah。
</p></body></html>