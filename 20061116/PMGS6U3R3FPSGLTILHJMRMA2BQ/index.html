<html><header><meta charset="utf-8"><title>離譜！雅虎網PS3炒至6億港紙</title></header><body><h1>離譜！雅虎網PS3炒至6億港紙</h1><p>近期IT界至Hit話題，肯定非因PS3全球缺貨，而導致瘋狂炒賣現象。本版已報道過香港水貨炒上$8,500高位、華人及黑幫喺日本排隊掃貨等浪潮，本以為「金蛋事件」告一段落，豈料日本雅虎拍賣網居然出現更荒誕之事，就係最高價競投PS3嘅買家，竟以一百億日圓搶貨！成6億幾港紙，擺明流料，賣機一方都唔會當係真，但事實並非出價者玩嘢咁簡單，原來搞事之人一早已出第一口低價競投，之後用另一戶口Bit到天價極限（即一百億日圓），後來者當然唔會高得過佢，到臨門截止投標一刻便取消天價競投，順理成章便能以早前低價中標！呢啲伎倆可謂卑劣之極，當然協議條款中買賣任何一方不滿中標價，均可取消是項交易，但正所謂嘥人時間之外，若不幸偶有率直人士中招，以為真係冇人出標而完成交易，結果便益咗呢班無賴，真係多謝都冇句兼笑到肚痛！<br>出現呢啲咁無謂嘅「局」，雅虎官方即時宣布中止呢類「胡鬧」出價，事件算是平息，但大家細心一想，咁快放上網拍賣，明顯亦屬出賣排隊時間而獲利之人，今勻被「黑吃黑」，好比炒樓之人被大鱷鯨吞番轉頭，值得可憐嗎？<br>記者：徐影龍</p><p>相關網址：forum4.gamer.com.tw/C.php?bsn=60281&amp;snA=3127&amp;locked=F&amp;tnum=4&amp;subbsn=0&amp;Bpage=1</p></body></html>