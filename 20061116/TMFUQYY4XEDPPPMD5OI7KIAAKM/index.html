<html><header><meta charset="utf-8"><title>暗寸費格遜老而不休<br>求驗客手記：摩連奴牙擦有理</title></header><body><h1>暗寸費格遜老而不休<br>求驗客手記：摩連奴牙擦有理</h1><p>車路士領隊摩連奴不愧係牙擦之父，佢最近接受一份報章訪問時講到，自己唔會教波教到60歲先退休，會好好咁享受冇壓力嘅人生。摩連奴呢番說話，咪擺明係寸緊曼聯領隊費格遜，64歲人仲喺度捱騾仔，你估求大俠洞悉唔到咩？<br> 摩連奴𠵱家得嗰43歲就乜冠軍獎牌都攞晒，加上兩年前由波圖過檔車仔簽嘅合約總值成億億聲，真係揸住嚿錢走去環遊世界好過，使乜帶波要受咁大壓力。<br> 摩連奴仲寸到話見到啲60幾歲嘅領隊，個樣呆晒咁喺場邊睇波，又要驚輸波嘅壓力，佢話自己一定唔會咁做。摩連奴咁寸，睇嚟到佢60歲嗰時，肯定係成日落公園同其他阿伯吹水，講自己後生點勁嗰啲人。</p><p>叫球迷「大力」打氣禦寒</p><p>不過摩連奴牙擦還牙擦，教波真係確有一手，仲係一位好嚴格嘅領隊。車仔近兩場先後大炒阿士東維拉同屈福特4:0，摩帥係就係有讚班球員踢得好，但係就鬧班主場球迷嘅歡呼聲唔夠響。<br> 摩連奴話𠵱家英國入冬天氣咁凍，球迷坐喺觀眾席真係分分鐘變雪條，仲話佢哋應該郁動吓個身體，唱吓歌仔鼓勵球隊；咁做可以禦寒之餘，又畀到鼓勵聲音班球員喎，真係高招。</p><p>「我求大俠預咗摩連奴把口唔收，你自己就話老咗唔想教波，唔想有壓力，但好多領隊都覺得帶隊係生活同樂趣嘅一部份，好似卜比笠臣嗰啲我撐硬㗎！」</p></body></html>