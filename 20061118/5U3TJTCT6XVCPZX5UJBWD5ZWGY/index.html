<html><header><meta charset="utf-8"><title>用電影睇女人 - 畢明(廣告腦作總監/影評人)</title></header><body><h1>用電影睇女人 - 畢明(廣告腦作總監/影評人)</h1><p>香港女人，日本女人，西班牙女人，點睇？用眼睇。<br>膚淺！我知，但人世間無論近代後天學識教養如果鍛造每個人的價值觀，先天原始本能加上有史以來傳統社會性別政治的結構性赤字，女人，仍是逃不出摔不掉Berger名震江湖的“Menlookatwomen.Womenwatchthemselvesbeinglookedat”的宿命。認命。不得不。連女人自己都用眼睇自己，所謂“menactandwomenappear”，死未?!<br>女人，總是definedby男人的目光，他人的目光，點解不definedby自己的內容？</p><p>眼睛，搜索、試探、甚至摸索。對，眼睛是有手的，還有鈎，用來牽扯和勾引，帶大家去想去的方向，偏偏有時方向感故障，不辨南北，東施會變西施，是眼睛惹的禍。鏡頭，是導演的眼，也是讓男女看官代入的眼，來看女人。不信？我清楚記得看《我的父親母親》時感覺到張藝謀用鏡頭輕摸章子怡，多麼有感情呀。<br> 看《師奶唔易做》的那班香港女人：垃圾婆、賣菜婆、煮飯婆、湊仔妹，一眼望去，這鼎盛陣容，自我及公眾形象都……嘩，勁。每個人，都是要definedby身邊個男人的：失業、不忠、大男人和不負責任。都算。抑鬱不快，還要借、要透過跳肚皮舞才能釋放情緒，而跳舞就要男人御准、世俗批准才可跳。原來大家咁睇香港女人。我知，寫實嘛，師奶吖嘛。老老實實，寫實，包裝矣；師奶？簡直不夠寫實啦。你睇陳馮氏富珍姐，陳師奶佢全身的師奶味純正又濃烈，髮型紅唇造型，為港為國入世爭光，衝出國際，誠是香港師奶典範！今時今日，香港女性形象，應該是事業型師奶才夠代表性。（成個政府都係，政府又代表市民……）</p><p>但日本女人隻鑊更大。你睇《花樣奇緣》主角松子，一生就是坎坷苦命在太在乎男人的目光。先是父親怎樣看自己呢？弟弟又看不起自己。然後希望被自己的男人看成寶，可惜由標緻少女到變成肥師奶都遇人不淑，仍死而後已將就點被男人看成垃圾都殺，最緊要有男人望。你搖頭嘆息，她死心不息，至死。這日本女人傳承的正正是東洋傳統社會、文學/電影文化的女性苦無人道之形象，三千年不開花，三千年食白果，最後掉低句「原諒我生於這個世上」，而歿。空悲切。<br> 最好做西班牙女人，《浮花》絕對是姊姊妹妹「睥」番個世界轉頭的甜蜜勝利。女人莊敬自強，高踭鞋低胸衫鮮紅手指甲萬歲！男人和世界眼光可以彈開。失業男仲要鹹濕想搞亂倫？殺！死不足惜。女主角不過是個師奶而已，做清潔女工，個女錯手殺死衰老竇，亞媽不哼一聲孭起罪孽孭起條屍孭起頭家，善後埋屍，肯定活得比你好。全片不是師奶就是亞嬸和亞「毛」，團結互助，搬屍搬雪櫃，一一自己嚟，順手了結化解兩家兩代恩怨情仇，貼心窩心。西班牙女人，一肩擔盡古今愁，型！<br> 點睇女人？用電影睇。</p></body></html>