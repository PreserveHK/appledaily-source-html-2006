<html><header><meta charset="utf-8"><title>金手指：樓市爆煲　搵人祭旗 - 孫柏文</title></header><body><h1>金手指：樓市爆煲　搵人祭旗 - 孫柏文</h1><p>輸錢，當然冇人想，不過真係發生喺你身上嘅時候，你會點？我相信作為《金手指》嘅fan屎，輸錢時就當然想知道點輸，同埋點解會輸，學得到教訓之後就盡量不要重蹈覆轍。大家可能覺得，檢討自己做過嘅錯誤投資決定，當輸錢係「交學費」，係一啲「阿媽係女人」嘅大眾智慧，孫柏文講嚟都係浪費時間，呃稿費。<br> 雖然，我都承認對於我哋特區一眾身經百戰嘅投資者嚟講，輸錢時「檢討自己做過嘅決定」真係冇乜出奇。不過，對於遠在花旗國嘅投資者嚟講，佢哋輸錢嘅時候，就好鍾意賴人。輸錢唔係因為自己錯，一定係有人「呃」佢哋。而亦會有信奉機會主義嘅政客，好合作咁交人出來，為投資者錯誤嘅決定祭旗。最明顯嘅例子，就係科網股時代嘅一班分析員同埋被「屈」入獄嘅MarthaStewart。<br> 不過，上一次個泡沫，都係啲好多人都唔明白嘅高科技同businessmodel，真係有買呢類股票嘅投資者，頂籠打垮一兩間好似ArthurAnderson嘅企業，同埋會要求通過一兩條好似Sarbox嘅法例。我相信好快，大家就會見到一啲「拉人」、祭旗嘅行動，令上述科網現象有如在中學見訓導主任一樣般小事。</p><p>大家可能會問：「係唔係花旗國樓市爆煲衍生出來嘅後遺症呢？」係。地產發展商、經紀、估值測量師，通通都有動機希望你「不負責任」咁買樓，呢個就算我哋特區都係一樣，因為一賣咗樓佢哋個個就袋袋平安。不過，同我哋唔同嘅係，花旗國放債嘅一班人都唔需要你「負責任」咁買樓。大家可能會問：「放債人唔需要你抱着一個負責任嘅態度去借錢買樓？到時還唔起錢咁點算？」<br> 問得好！問題就出在這裏，以前做樓宇按揭，花旗國放債嗰班人要承受債仔還唔起錢嘅風險，不過，因為花旗國政府希望分散風險，所以令到決定放唔放債嘅一班人，由要承受風險嘅債主，變成冇需要承受風險嘅「按揭經紀」。只要有測量師話層樓值，放債嘅人就會借錢。樓市冇大變動，或者欣欣向榮，做錯按揭嘅風險亦唔高，不過如果大跌市，好多借錢買樓嘅人就會面對輸清光、要破產嘅情況。</p><p>喺花旗國賭股票輸清光破產，係毋須將自己自住物業變賣去還債，不過因買樓而破產嘅人，就會變成無家可歸，甚至乎會露宿街頭。到時候，花旗國裏面好似EliotSpitzer嘅政客，就會瘋狂「拉人」去祭旗，政府亦因為想「防止」同樣炒樓輸清光嘅情況出現，立法粗暴干預樓宇市場運作。為大家打個比喻，如果97年至到03年嘅特區樓市表現喺花旗國發生，所有大地產商可能已經被國有化，測量師行中的分析員已經鋃鐺入獄。所有喺公開場合或私人聚會講過樓市會升嘅政客，都會被轟下台，而嗰啲公開場合話樓市會升，不過私低下話樓唔好買嘅政客？大家自己諗吓，佢哋嘅收場會點。</p></body></html>