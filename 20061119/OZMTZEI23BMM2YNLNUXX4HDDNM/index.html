<html><header><meta charset="utf-8"><title>煮好鮮食：生果帶路　引出咖喱香辣</title></header><body><h1>煮好鮮食：生果帶路　引出咖喱香辣</h1><p>煮印度咖喱，絕對係喬寶寶的拿手菜，將所需調味粉拌勻，一沾一燒就搞掂。但食咗咁多年印度咖喱有啲悶，所以佢話要搵埋鍾師傅學吓嘢，睇佢收埋乜嘢各國正嘢。鍾師傅話不同地方嘅咖喱其實都離不開生果、洋葱同茄汁，以帶出咖喱香辣，日本富士蘋果、加勒比海菠蘿，都係唔錯嘅配搭，東西方殊途同歸，萬變不離其宗。<br>記者：劉昱蘭<br>攝影：何家亮<br>鳴謝：港威酒店磨坊咖啡室鍾錦昌師傅（21137926）</p><p>寶寶愛咖喱驅寒至怕「毒氣」</p><p>寶寶經驗之談，GaramMasala冬天食有驅寒作用，但夏天用嚟煮嘢就要留手，消化不良者食完會放臭屁。有次佢朋友腸胃唔好，仲走去食咗好多咖喱黃豆，點知食飽搭搭吓的士，司機突然開窗大叫︰「邊個放沙林毒氣？」成車人當堂笑個半死。</p><p>印度炭燒雞</p><p>價錢︰$70/6人<br> 需時︰20分鐘（未計醃肉時間）<br> 材料：雞2磅、印度雞香料（Masala）80克、GaramMasala20克、乳酪475克、黃薑粉20克、芫荽粉10克、小茴香粉/辣椒粉各15克</p><p>做法：</p><p>1.雞洗淨去皮切件，其餘所有材料混和後，雞件均勻地沾上醃料，醃1小時30分鐘。<br> 2.串起雞件，放入炭爐燒熟即可。屋企冇炭爐的話，焗爐以180℃度預熱，然後焗15至20分鐘亦得。</p><p>GaramMasala</p><p>售價<br> （b）$28.5/425g</p><p>貼士︰雞肉醃至入味後，最好攤多30分鐘，等佢亁身啲先焗或炭燒，出嚟效果會香好多。</p><p>加勒比海咖喱羊肉</p><p>價錢︰$35/4人<br> 需時︰20分鐘（未計醃肉時間）<br> 材料：羊肉500克、茄汁/蜜糖/菠蘿/金明粉/洋葱/檸檬汁各少許<br> 醃料︰檸檬汁/咖喱粉/黃薑粉各少許<br> 做法：羊肉洗淨切粒，醃20分鐘。起鑊加入其餘材料炒香，滾起後轉細火，羊肉回鑊燴約20分鐘至腍。最後可因應口味加少許奶即可。若想快手煮起，宜選擇羊扒肉或羊柳部份。</p><p>羊肉</p><p>售價<br> （a）$16/磅</p><p>日式牛肉咖喱</p><p>價錢︰$30/4人<br> 需時︰30分鐘<br> 材料：牛肉500克、咖喱磚2格、蘋果2個、紅蘿蔔1/2條、洋葱1個、清酒50克、茄汁100克、味醂150克、麵粉/木魚絲/忌廉適量<br> 醃料︰GaramMasala15克、咖喱粉25克<br> 做法：牛肉切粒醃10分鐘。起鑊炒香其他材料，撒上麵粉；牛肉回鑊轉細火，煮15分鐘至腍。想靚啲，可加上木魚絲及少許忌廉。</p><p>牛肉</p><p>售價<br> （a）$36/斤　平之選<br> （b）$48.9/磅<br> （c）$42/磅<br> （d）$12.8/200g</p><p>Roti班戟</p><p>價錢︰$10/2人<br> 需時︰15分鐘<br> 材料：免治雞肉100克、咖喱粉/咖喱汁/小茴香粉各1/2茶匙、蛋黃2隻、班戟皮2塊<br> 做法：用咖喱粉、咖喱汁及小茴香粉炒香雞肉，煎香1塊班戟皮，放上炒好的雞肉，蛋黃打圈淋上面，再放上另1塊班戟皮，多煎5至10分鐘至脆身即可。唔鍾意食雞的話，可以用羊或牛肉代替，豬肉則太油不太合適。</p><p>免治雞肉</p><p>售價<br> （a）$13/磅　平之選<br> （b）$17.9/包<br> （c）$4.5/100g<br> （d）$14.8/300g</p><p>香芒海鮮</p><p>價錢︰$30/4人<br> 需時︰20分鐘<br> 材料：各款海鮮共500克（隨個人喜好選材，如蝦、青口、鮮魷均可）、芒果2個、茄汁100克、洋葱1個、西芹少許、奶500毫升、麵粉1湯匙<br> 做法：海鮮洗淨，索亁水，煎香至半熟備用。芒果切粒，與其他材料一起煮成汁，撒上麵粉；芒果煮後會稍為融化。待汁煮稠將海鮮回鑊，煮至全熟即可。</p><p>芒果</p><p>售價<br> （a）$16/個<br> （b）$4.9/個　平之選</p><p>超市/街市資料</p><p>a.九龍城街市<br> 九龍城市政大廈<br> <br> b.TASTE<br> 九龍塘達之路又一城地鐵層5號舖<br> 22658698<br> <br> c.吉之島（樂富）<br> 樂富聯合道樂富中心2期<br> 23393388<br> <br> d.惠康（九龍城）<br> 九龍太子道388-390號地下<br> 27184096</p></body></html>