<html><header><meta charset="utf-8"><title>金手指：推介一隻升一倍嘅股票 - 孫柏文</title></header><body><h1>金手指：推介一隻升一倍嘅股票 - 孫柏文</h1><p>噚日，東亞地區股市都卒之肯聽孫柏文嘅話，大力推低啲倚靠出口商品去花旗國嘅公司股價。我哋特區出口商中嘅表表者，當然係494利豐，股價跌3.6%。我都曾經多次講過，花旗國樓市爆煲，一定會嚴重影響花旗國整體經濟表現，如果消費者「投降」，出口商仲唔大鑊？<br> 大家可能會問：「除咗嗰啲出口商之外，仲有冇其他股票因為擔心花旗國經濟表現會逆轉，所以出現下跌壓力？」當然有，就係呢排差不多冇人信會再一次上升嘅原材料。跌得最「甘」就係原材料龍頭──石油，已經由英國石油公司BP喺阿拉斯加出事時候嘅79.86美元一桶石油，跌至噚日嘅58美元。<br> 花旗國人淨係用嚟開車嘅石油，每日1000萬桶，佔全球每日石油生產量嘅1/8，如果花旗國經濟唔好，花旗國人開車少咗、用少咗油，而其他地方經濟增長、石油需求增長速度不能彌補花旗國需求量減少，油價就會下跌。大家都知道花旗國經濟表現會唔好，不過原材料會否繼續下跌，呢個問題嘅關鍵在於其他地方經濟增長可不可以彌補花旗國需求量減少。<br> 仲有就係各大中央銀行（特別係日本），眼見花旗國消費者「投降」，會有甚麼政策配套。喺日本，大家覺得佢哋嘅中央銀行會否加息？還是繼續開動印鈔票嘅印刷機，繼續令銀紙氾濫？孫柏文覺得，今時今日最有趣嘅原材料就一定係銅copper。上個禮拜，銅價跌穿200日平均線（圖2），好多倚靠技術分析去決定入市時機嘅原材料好友，都好鍾意喺呢啲機會入市。</p><p>江西銅可見16元</p><p>大家不妨留意銅價可不可以重返升軌，好似上一次05年5月，銅價跌穿200日平均線，不過兩個禮拜之後重返升軌，市場確定升軌繼續，銅價就一支箭咁升（圖1）。當然，我唔會咁貪心希望銅價再一次呈現同樣嘅升幅。我只希望銅價可以維持喺呢個水平，因為睇358江西銅業由7月至10月嘅第三季業績，只要銅價維持喺呢個水平，佢哋可以三個月就賺0.518人民幣一股。即係話每年每股盈利達到2元一股。如果江銅可以喺呢個情況之下，有八倍嘅市盈率，即係話股價就會16元一股。噚日收市，江銅股價就係8.1元一股。<br> 大家最緊要留意，喺花旗國禮拜五時間收市嘅銅價，能否重返200日平均線之上，只要市場確定升軌繼續，江銅股價就會爆炸性咁上。到時，孫柏文當然會提吓大家。</p></body></html>