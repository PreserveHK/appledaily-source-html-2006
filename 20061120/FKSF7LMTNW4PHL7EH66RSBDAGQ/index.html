<html><header><meta charset="utf-8"><title>轆-Book：apriliaPEGASO650Strada<br>飛沙路行石屎　女人至愛雙重性格</title></header><body><h1>轆-Book：apriliaPEGASO650Strada<br>飛沙路行石屎　女人至愛雙重性格</h1><p>講真，香港地方大極有限，有幾何真係可以揸住架電單車去玩offroad？係就係咁講，但當買咗架街車之後，又會發覺行沙石地又好似差咁啲，到買咗架onroad/offroad兩者兼得嘅多用途型號之後，又會開始嫌佢唔夠街車feel，開始好懷疑仲有無得揀？有，aprilia　PEGASO650Strada，中量級單缸車種，雖然以onroad為主，但應付一般沙石地都無問題，最緊要係佢夠親民，男女都啱「駛」。<br>記者：黃婉冰<br>攝影：陳陶鈞<br>Model:Joey</p><p>闊軚低座女仔騎得輕鬆</p><p>都係嗰句啦，女人揸電單車，唔係淨係得綿羊仔一個選擇，君不見幾多女鐵騎揸住架「烈火戰車」「爬雞」通街走！就講就有aprilia架PEGASO650Strada，高頭大馬，外形紮紮實實，但一樣好得女士們歡心，因為新車經過一輪「洗心革面」式大改之後，條件比以前更接近女仔的要求，好似座位由原本嘅817mm調低到780mm，女仔一樣「撐得住」，同時亦因為座位下調，令轉向更靈活之餘，入彎亦帶有街車feel，加上把手採用闊角度轉向設計、輕巧型單杋柱鋼製車架，車身只得180kg重，車身外形又比以前slim咗，塞起車嚟話扭就扭，攝位一樣無問題。</p><p>扭力升級5000轉有料到</p><p>都話明係「洗心革面」式大改，又點會齋改樣唔改餡？新車採用四衝程冷水SOHC四氣閥單汽缸，而且由輕量化合金製成，引擎減磅不特止，容積、馬力、扭力仲齊齊升級，在多方面加加減減下，速度表現明顯比以前更強，尤其是在5000轉時，引擎隨即引發，唔使刻意去feel，都可以感覺到扭力比以前真係加咗碼。</p><p>街胎×Brembo制動飛沙走石一樣掂</p><p>幾咁易操控都好，講到尾，唔配番條啱用嘅胎，行車表現一樣會有瑕疵，PEGASO650Strada今勻特登搵咗兩條輕量化胎軨再配埋兩條街胎，胎軨設計取自同廠嘅旗艦跑車RSV1000RFactory，雙管齊下，換上新胎後，抓地能力比以前更強，高速轉向更靈活利落。有靚胎，當然要襯番套有番咁上下料嘅制動系統先㩒得住，所以廠方亦改用意大利名牌Brembo制動系統，前碟直徑由300mm加到去320mm，再由2個活塞鉗加到去4個活塞對向卡鉗，話煞就煞，話停就停，唔係講笑，飛沙地、走石屎地一樣無問題。</p><p>apriliaPEGASO650StradaSpecifications：</p><p>引擎：659cc四衝程水冷單汽缸SOHC<br> 馬力：50hp/6,250rpm<br> 扭力：6.25kgm/5,200rpm<br> 傳動：5前速鏈傳動、濕式多片離合器<br> 車價：＄78,000<br> 車輛提供：亞林電單車行（23850181）</p></body></html>