<html><header><meta charset="utf-8"><title>股路縱橫：偏低股接力上五礦衝3字頭</title></header><body><h1>股路縱橫：偏低股接力上五礦衝3字頭</h1><p>中國概念股大牛市，強者先行，落後股只待幕後人作好部署，就會發力。早輪講過嘅中保（966）愈行愈快，由推介時的6.10元，1個月多啲，升破8元大關，升幅31%，銀建（171）亦已啓動，仲係大成交升破250日線。開車股陸續有來，上周五又有1隻，就係專做鋁業嘅五礦資源（1208）。<br> 五礦沉咗好耐，過去5個月，股價都只係在2元至2.30元間上落，上周五終於出現突破，個勢好靚，高收2.36元，唔單止升破三角形嘅下降軌，仲拋離晒10日、20日、50日同250日平均線，更有2400多萬股大成交支持，而10日同20日線亦會好快升破50日同250日線，確認中期調整完成，開展大升浪，初步目標係3月底嘅高位3.10元。<br> 五礦母公司係中國五礦集團，主要經營原鋁貿易，係母公司在港的上市旗艦，去年注資1次，今年上半年盈利即大升，五礦最近先發咗1批10億元嘅零息CB，有錢在手，第2單注資相信好快水到渠成，呢個係第一個利好因素。<br> 五礦06年（12月年結）中期盤數好靚，營業額68.58億元，大升9.3倍，獲利5.8億元，升4.8倍，每股盈利0.34元。五礦做買賣，鋁價回落，平買平賣，影響唔大，就算保守計，下半年只賺4.2億元，全年合計10億元，每股盈利0.58元，以目標價3.10元計，預測PE亦只係5.3倍，係第2個利好因素。</p><p>第2次注資快落實</p><p>五礦會好快向母公司收購廣西華銀鋁業及SherwinAluminaL.P.，同時亦會橫向擴展鋁以外嘅其他有色金屬業務，日後會成為一家從事有色金屬供應鏈業務嘅綜合企業集團，同湖南有色（2626）PE22倍比較，五礦偏低得好吸引。<br> 母公司去年注資，收取五礦股票，每股作價係2.86元，最近發行嘅CB，換股價係2.925元，同當時股價比有30%溢價，大股東同債券持有人對五礦前景確係信心十足。<br> 郭兆誠</p></body></html>