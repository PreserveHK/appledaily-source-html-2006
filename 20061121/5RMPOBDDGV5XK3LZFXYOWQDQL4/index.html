<html><header><meta charset="utf-8"><title>嘩！新Tech：送5部限量JamesBond版K800i<br>男人必心動　港版鐵金剛智破皇家賭場</title></header><body><h1>嘩！新Tech：送5部限量JamesBond版K800i<br>男人必心動　港版鐵金剛智破皇家賭場</h1><p>K800i功能一籮籮，多到黐線，超越了手提電話的功能，它一身蓋世武功，作為日常手機，等於占士邦轉行做小販賣魚蛋走鬼，浪費。「你唔好理，我係JamesBond，賣魚蛋都可以一敵百個師奶，周身法寶。」K800i咁勁，再加入JamesBond元素，就變成Highlifeproduct，SonyEricsson這樣做，不但是搶中產客，還要說給其他電話廠商知道，它財雄勢大，為了數千部特別版手機，竟不惜工本買下新007電影的版權用在電話上。嘩……係呀？講得咁高興，送5部你過吓癮。<br>記者：伍旋卓<br>文：周達之</p><p>「男人老狗用男明星做手機Wallpaper，呢條友一定有問題，咦，係JamesBond喎，仲要呢部機專用㗎，咁又唔同，好Man喎，我都好鍾意JamesBond㗎……」這就是男人。<br> 收到JamesBond版K800i，發現只加了007的鈴聲、007的Wallpaper，其實沒有甚麼大不了，但男同事就一擁而上，爭着攞上手，觀看專用Wallpaper，播放007經典音樂，一聽到「彈打……彈……彈彈……」，就擺出經典007姿勢；5分鐘裏，因為擁有JamesBond版K800i，成了群體裏的主角。我們很喜愛這部K800i，因為每次響電話，都有種接受任務的感覺……可惜總傳來一把女聲：「喂，老公呀，記得買雞蛋，仲有……好緊要㗎，唔係無飯食。」為了分享這種重量級任務，今日送5部JamesBond版K800i。</p><p>007專用檔案受保護</p><p>JamesBond版K800i的外表沒有007的標記，只是電話內藏6款007Wallpaper、3首007音樂和4段鐵金剛預告片，我們嘗試將手機內的007檔案傳送往普通版的K800i，但全部和007有關的檔案，一律受到保護，可傳送但不能開啓，所以拿到這部特別手機，一定要使用專用的Wallpaper和鈴聲。好，講完，我哋設計一個《蘋果》版嘅007故事，加上不同問題，睇吓你有無機會。</p><p>08:00am　接受任務</p><p>任務：深入皇家賭場搵佢哋嘅犯罪證據。<br> 雖然我無乜mood開工，好彩K800i有視像電話功能，睇到偶像正牌JamesBond，即刻醒神晒，3G技術可以上網、下載多媒體等等，使用內容訂閱服務自動Update新聞，搜集情報能力一流。</p><p>09:00am　偷取情報</p><p>潛入賭場，終於搵到秘密檔案，007一個唔該就用K800i嘅320萬像素鏡頭將內容全部影低晒，影嗰陣唔夠光咩？唔緊要，因為K800i內置閃光燈，喺夜晚或者光線不足嘅環境下拍攝一樣咁掂，而且佢全自動對焦，微距拍攝、防手震、場景模式及白平衡處理等功能一應俱全，影相絕無甩拖。</p><p>10:00am　情報傳送</p><p>取得情報後，點樣發送畀情報局呢？放心喇，K800i支援Bluetooth、紅外線及USB連線，007甚至可以將情報以手機傳送、放上網，又或者透過PictBridge功能，喺毋須電腦嘅情況下將相片直接傳送至打印機打印，亦可以將儲存咗情報嘅MemoryStickMicro插入電腦直接讀取，傳送方式多籮籮。</p><p>11:00am　任務完成</p><p>任務完成後，優皮慣嘅007當然要輕鬆一下，用部K800i嚟聽吓MP3、睇吓Movie，又或者用佢嘅有聲短片拍攝功能嚟自拍一番。</p><p>JamesBond版K800i限售3個月</p><p>《新鐵金剛智破皇家賭場》將會喺12月20日喺香港上影，JamesBond版K800i會現身大銀幕、擔當重要角色，JamesBond版K800i售價同普通版一樣，但就採用咗獨特嘅銀色機身，呢部機由今個月開始限時發售三個月，過後就有錢都買唔到！</p><p>SonyEricssonK800i</p><p>制式：WCDMA/GSM900/1800/1900<br> 螢幕：2吋26萬色240×320TFTLCD<br> 音樂播放：支援MP3/AACPlaer<br> 鈴聲：72和絃鈴聲，支援MP3/AAC鈴聲<br> 相機功能：320萬像素，附設閃光燈<br> 連接介面：USB2.0、紅外線傳輸、藍芽V2.0<br> 記憶體：內置64MB及MemoryStickMicro插槽<br> 其他功能：FMRadio/有聲短片拍攝</p><p>遊戲篇</p><p>睇完介紹，當然想快啲攞部JamesBond版K800i，不過都要先過兩關，再馬上Fax答案畀我哋，咁就有機會帶呢部鐵金剛手機返屋企。</p><p>第一關：選擇題<br>1.鐵金剛版K800i內置咗邊部戲嘅Wallpaper呢？</p><p>a.《新鐵金剛智破皇家賭場》<br> b.《鐵金剛大戰金手指》<br> c.《新鐵金剛之黑日危機》</p><p>2.K800i可以拍攝幾多萬像素嘅相片？</p><p>a.10萬像素<br> b.30萬像素<br> c.320萬像素</p><p>3.鐵金剛版K800i採用乜嘢顏色機身？</p><p>a.銀色<br> b.黑色<br> c.紅色</p><p>第二關：估身高</p><p>今次飾演007嘅模特兒阿King，生得高高大大，大家又估吓佢到底身高有幾多cm呢？<br> <br> 特務提示：我身高介乎185至195cm，咁你估我有幾多cm吖？</p><p>參加辦法</p><p>1.參加者須將答案填妥在參加表格內，並聯同個人資料*，傳真至27420542/23075869，即有機會獲獎。<br> 2.遊戲時間為今日早上10:00至下午5:00，過早或逾時均作廢。每人只限參加一次，每次只可傳真一張表格，多過一張者以第一張為準。<br> 3.答中所有問題而又最早傳真**的頭5名參加者各得到JamesBond版K800i手機一部。<br> 4.如沒有參加者答中全部問題，則以答中最多問題及答案最接近者獲獎。（答案相同則以傳真時間**最早者可獲獎。）<br> 5.得獎者將有專人通知。<br> 6.為公平起見，《蘋果日報》及SonyEricsson員工、家屬不得參加是次遊戲。<br> 7.《蘋果日報》對賽果保留最終決定權，參加者不得異議。<br> 8.所有獎品之保養由獎品供應商負責，《蘋果日報》概不負責。<br> <br> *參加表格上之姓名須與身份證相同，否則將被取消資格。<br> <br> **以本報傳真機所顯示的時間為準。<br> <br> ‧必須憑報紙上的參加表格才可以參加遊戲．<br> <br> ＊得獎名單將於11月24日（星期五）於本版內公布。</p></body></html>