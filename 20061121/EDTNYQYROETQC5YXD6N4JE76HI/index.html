<html><header><meta charset="utf-8"><title>金手指：一注獨贏買和黃 - 孫柏文</title></header><body><h1>金手指：一注獨贏買和黃 - 孫柏文</h1><p>噚日，孫柏文約咗朋友去睇醫生，因為個朋友有「睇醫生恐懼症」。點知，皆因前晚小弟食咗太多咳藥水同感冒藥，所以起身嘅時候已經過咗約定嘅時間。又撞正我嘅手機收短訊信箱已經爆滿，所以收唔到朋友send過嚟話「不要來，已走了」嘅短訊。我就喺呢個情況之下，落咗街搭的士去搵個朋友，上車前就買咗份《蘋果日報》，一路搭車一路睇。<br> 點知，正當我開始睇財經版《金手指》上面，尹思哲兄嘅《案內人隨筆》專欄，我就大嗌出嚟，因為經過鏟除了多餘嘅短訊，我卒之收到朋友send過嚟叫我唔好搵佢嘅短訊。我嘅叫聲大得連司機先生都投訴差點兒撞車，我亦答應不再大叫，當時我最擔心嘅當然係個朋友冇睇醫生會唔會出事，不過打電話畀個朋友，佢又唔肯聽。而我又諗，如果今日都冇能力陪個朋友睇醫生，他朝如果我有老婆，而佢話「生得」，我衷心明白點解會有人擔心我無能力盡老公嘅責任。心情真係既感擔心，又感失敗，淚在心裏流。我亦繼續睇報紙，希望用文字麻醉自己。<br> 經過數分鐘之後，我睇完《案內人隨筆》，我又再一次大嗌。無他嘅，因為噚日題為「李嘉誠頭馬終於夢醒」嘅文章中，思哲兄居然「打倒昨日的我」，高姿態話和黃3G嘅新搞作X-Series會好勁，話和黃開始咗一場「改寫全球電訊歷史的革命」。思哲兄一路以來都係我鬧啲「古老石化電訊公司」嘅最佳戰友，而和黃就3G嘅經營模式就係最典型嘅電訊公司經營模式，今次思哲兄挺和黃，我真係好驚訝。一日之內，兩次打擊，淚又再心裏流。</p><p>返回公司，我第一時間打開思哲兄講過嘅xseries.three.com/webcast。睇完，我只得三個字，就係「Ho」、「Lee」、「Shit」。我同大家講，和黃差唔多完全拋棄以前嘅經營模式，卒之明白自己賣嘅係「無線寬頻上網服務」，而唔係voice、data、proprietaryservices之類之類嘅「無端端將上網服務分類」冇價值嘅「增值服務」。今次，和黃真係誠懇咁嘗試去貫徹，孫柏文講到自己都覺得悶嘅EverythingonInternetProtocol（EOIP）理念。<br> 和黃將唔會理消費者如何上網，鍾意上網打免費長途電話得，鍾意上網睇電視又得，鍾意上網打機都得。只需要你畀上網費，消費者上咗網之後做任何嘢，和黃都不會再干涉，或嘗試收取費用。和黃卒之面對現實，有如我喺6月30日嘅《金手指》裏面講過，知道冇人用3G上網嘅原因係因為供應商提供嘅服務亦都冇用，大家自然就會搵其他方法上網。市場已經對和黃3G完全絕望，覺得會變賣資產去繼續流血，今次和黃3G不但有救，仲會大紅大紫，和黃一定會大升特升。所以，孫柏文今日呼籲大家要「一注獨贏買和黃」！聽日同大家再分析，和黃點樣可以去盡啲。</p></body></html>