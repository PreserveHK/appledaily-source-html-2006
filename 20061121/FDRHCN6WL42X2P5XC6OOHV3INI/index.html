<html><header><meta charset="utf-8"><title>好想飛：清邁掃家品聰明笨伯櫈夠raw</title></header><body><h1>好想飛：清邁掃家品聰明笨伯櫈夠raw</h1><p>去泰國掃家品，第一時間可能會諗起曼谷，不過識途老馬就寧可去清邁。手工藝品、藤器同木製品等等，價錢平手工靚，長久以來都是清邁驕傲的出品。一於由JJMarket一路掃到NimmanhaeminRoad，買盡各式家居精品，替家居換新裝。<br>記者、攝影：梁學文<br>鳴謝：FourSeasonsResortChiangMai</p><p>SilverBirch<br> 地址：NimmanhaeminRoad,28,Soi1,ChiangMai<br> 電話：（66）53227474</p><p>JJMarket不設防</p><p>掃家品的第一站是去東北面的JJMarket。JJMarket一共分為3個不同的區域：designermarket是設計師的聚腳點，goodtaste是生活創庫，和一個露天市場，大部份的家品都集中在goodtaste區。一入場，就被一張石櫈吸引住，好有聰明笨伯feel。第一眼就愛上了，坐低試試又幾得意，好，就買你回家吧，「唔該，我想要呢張，唔該。」等了良久，沒人回應，再開聲：「請問有無人啊?我想買張櫈呀，計平啲得唔得?」再等又是無人，當我再大叫的時候，實Q哥哥就走過來話：「你再大叫都無用，因為呢度根本就無shop-keeper，想買就先搵cashier，畀咗錢就會有人幫你搬走。」噢，即是無價講，實Q哥哥話：「一係買一係唔買，全部都無價講。」</p><p>地址：Zonegoodtaste,JJMarket,A.Muang,ChiangMai</p><p>跟實Q哥哥講byebye之後，終於搵到間有人睇舖的精品店。「隨便睇睇，睇啱可以計平啲，又或者想做邊個款，我可以幫你做。」HoyaShop是Salochin一手一腳做的手做公仔店，專賣織布公仔，又會自己設計布公仔咕𠱸，亦會應客人要求，設計特別的花款。要留意的是在這裏特別訂做公仔，需要等2日左右。<br> </p><p>HoyaShop<br> 地址：ZoneANo.92,JJMarket,A.Muang,ChiangMai</p><p>最Hip家品之路</p><p>NimmanhaeminRoad位於西面清邁大學附近，是現在最hip的家品之路。由家品店、餐廳、showroom等都有。商舖分布在NimmanhaeminRoad兩旁的橫巷（Soi）之中。Soi1最多舖頭，要數必到的家品店，一定是AKA。AKA是當地自家品牌，由設計到生產都是在清邁，慳回不少生產成本，價錢自然平一截，而且還是當地的批發商，在這裏買家品較抵。另一家NimmanhaeminRoad必到的家品店是專賣豬仔的木雕店SilverBirch，老闆兼雕刻師Loa都愛雕豬仔，由手指咁大的至半個人咁高的都有，必買是掛牆的吊飾，為家居添上一點可愛的感覺。</p><p>AKA<br> 地址：NimmanhaeminRoad,Soi1,Suthep,Muang,ChiangMai<br> 電話：（66）53260514</p><p>叮叮叮，哪裏來的風鈴聲?原來是來自過兩間舖的手繪陶瓷店Ratacha。再走入舖頭一望，原來還有水杯和燈罩等，火柴人公仔是這裏的招牌，幾有阿虫feel，原本諗住問多點有關個公仔的故事，可惜，同樣也是不設防吉舖，所以無辦法。想買古董家品?大可以去designermarket那邊的Ayxem。在店內可以搵到中國的古董枕頭和化妝鏡盒等等，古色古香得來又有實用性，放在家中可以增添一點古典味。</p><p>Ratacha<br> 地址：ZoneANo.92,JJMarket,A.Muang,ChiangMai</p><p>Ayxem<br> 地址：ZoneBNo.7,JJMarket,A.Muang,ChiangMai<br> 電話：（66）9434726</p><p>夜市新天地</p><p>清邁夜市場早就被遊客攻陷，當地人話要去夜市，寧可去新開的KalareNightMarket。KalareNightMarket新開張3個禮拜，場地大地方闊落，就算買到一袋二袋都可以行得好舒服。尤其是去露天市場，夜晚涼風吹起，又涼又爽。唔似得對面舊的清邁夜市，又逼又熱。在市場入面可以搵到各式各樣的手工藝品，手鏈、吊燈等等都是必買item。最重要是可以大殺價，好似我咁，睇中了一盞燈，老闆開價800泰銖，我還價300，老闆竟然一口應承，早知就再講低一點。</p><p>KalareNightMarket<br> 地址：ChangKlanRoad,TambolChangKlan,AmphurMuang,ChiangMai</p><p>MyMemo<br>夜晚過了12點不要搭篤篤</p><p>過了12點之後，搭篤篤會有危險，因為夜晚又黑路又窄，搭篤篤好易有意外。遇到無良司機，多收車資就更加唔抵。</p><p>出門handbook</p><p>簽證：持BNO或特區護照者，可免簽證前往泰國。查詢：25216481（泰國領事館）<br> 機票：港聯航空每周兩班航機直飛清邁，票價$3,300。查詢：31523777（港聯航空）<br> 酒店：FourSeasonsResortChiangMai雙人房每晚約$13,650。地址：Maerim-samoengOldRoad,MaeRim,ChiangMai50180,Thailand，電話：（66）53298181<br> 貨幣：4.7泰銖約兌1港元<br> 語言：泰文及英語<br> 時差：較香港慢1小時<br> 電壓：220V，雙孔圓腳插座及雙腳平插<br> 長途電話國家區碼：66</p><p>泰國郵局在情人節推出特別版郵票，以藍玫瑰做主題。</p><p>今日清邁</p><p>氣溫22-29℃<br> 濕度88％　　</p><p>3-5月：夏天的氣溫可以高達36℃，陽光猛烈。</p><p>6-8月：雨季，差不多日日落雨，平均氣溫28℃。</p><p>9-11月：平均氣溫約16℃，是旅遊的最好時候。</p><p>12-2月：12月開始到第二年年初，當地有很多文化活動擧行。</p></body></html>