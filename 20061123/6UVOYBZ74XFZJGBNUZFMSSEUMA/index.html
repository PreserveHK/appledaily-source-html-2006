<html><header><meta charset="utf-8"><title>褲季</title></header><body><h1>褲季</h1><p>今個秋冬除了一些矚目的圖案及顏色外，似乎大家的目光，都離不開女士們的下半身！因為今季不單只Leggings大放異彩，就連各式各樣的褲款都傾巢而出，其中跑贏大市的，就數有貼身褲（TightPants）、闊褲（WidePants）和四個骨闊褲等。雖然這幾種褲款看似風馬牛不相及，但時裝界有趣的地方，正是其極大的包容性，無論你是哪一類人，都總有適合自己個性的時裝！這個時裝大勢更話你知，衣櫃裏應該常備的，又何止一條Jeans咁簡單？<br>記者：黎婉薇<br>攝影：陳陶鈞<br>Model：Joyce@StarzPeople</p><p>1.及膝短打</p><p>及膝或四個骨闊褲的長度比較尷尬，並不容易處理，所以最好襯托一件較寬身的上衫，但衫長不宜蓋過臀部，以免驟眼看來縮短了矮咗一截。</p><p>2.皮氣唔老</p><p>只有冬季才適合穿着的皮褲終有出場的機會啦！傳統的貼腳長皮褲感覺老氣，而且襯托的變化不多。相反，四個骨類型的短身設計就較易Carry，上身襯得比較Casual都不成問題，但最好以厚身質料衫為主，配合皮革的性質。</p><p>3.Detail多衫</p><p>如果怕一身褲Look太過Masculine，就要揀一些有比較多Details的上衫，例如Ruffle領和蝴蝶結等，再加上一條長頸鏈，咁出街仲有人覺得你似男人？「無奶油」！</p><p>4.一味玩闊</p><p>要講闊褲，又點少得大師級人馬YojhiYamamoto呢？闊褲予人的視覺效果夠晒震撼，又長又闊，所以稍為襯得唔好就好易出事。闊褲腰位較高，上身可穿上較短及收身的上衫，令身形比例正常地表達出來；加入一條長長的頸巾或裝飾亦可做出和諧一致感覺。</p><p>5.要暴其短</p><p>冬天都仲想ShowShowQuali，露一露一雙長美腿？要露都唔係唔得，不過最好襯番件長褸，或𠵱家最興的Leggings加Boots，咁就唔單只俾人見到雙美腿，仲知道你幾咁潮㖭！</p><p>6.長褲高䠷</p><p>貼身淨色長褲容易給人老成的感覺，想花巧一點，可揀有Pattern的褲款，襯番差不多色調的上衫，就包無出錯；再襯埋對高跟鞋就更可突顯高䠷身材。</p><p>7.束腳不縛</p><p>嫌棄直腳貼身褲太單調的話，大可選擇束腳的褲款，令整個Look更Casual年輕。貼身長褲襯長褸已經係永恒的配搭之一，永恒的黑白色調更是耐看的心水選擇。</p><p>潮人怕褲？</p><p>未知Twins的形象指導KaKa對今季這一股褲熱有咩睇法呢？「今季闊褲同貼身褲的確好流行，但兩者對於東方女性來講，都唔係咁容易着得好睇，因為東方女性的臀部比較圓潤，假如着四個骨的裙褲款，好易看來臀部突出，反而長身的闊褲可以把重心聚在較低位置，臀部就無咁明顯。另外，雖然今年呢絨褲好興，但唔想睇落去咁肥，就建議揀薄一點的絨料；如果想多點新意，就不妨加上一條吊帶作裝飾。」</p><p>天橋着褲實錄</p><p>大大小小的時裝秀上，除了一件件晚裝裙外，不少CasualWear都力撐褲Look，褲Look又唔代表一定Masculine，只要顏色和剪裁選擇適當，就唔怕被人話玩中性Look啦！一於睇睇名牌示範！</p><p>襯褲配件</p><p>Shoplist：</p><p>（a）　AtsuroTayama（29181688）<br> 尖沙嘴海港城G208號舖<br> （b）　I.T（28344393）銅鑼灣信和廣場一樓<br> （c）　Joyce（23678128）尖沙嘴廣東道G106號舖<br> （d）　PedderRed（21180130）<br> 尖沙嘴海港城2345號舖<br> （e）　Y'sbyYohjiYamamoto（21182552）<br> 尖沙嘴海港城G202-203號舖</p></body></html>