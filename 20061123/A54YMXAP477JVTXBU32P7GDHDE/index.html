<html><header><meta charset="utf-8"><title>金手指：獻計和黃sell「X」3 - 孫柏文</title></header><body><h1>金手指：獻計和黃sell「X」3 - 孫柏文</h1><p>噚日，《金手指》上面，尹思哲兄嘅《案內人隨筆》專欄裏面，講番孫柏文啲「威水史」。重提我用「一注獨贏」呢四個字，為大家提供過嘅投資建議。自從《金手指》一欄3月面世，計埋前日，我都之不過用過「一注獨贏」呢四個字去叫大家買過五樣嘢。呢五樣嘢就係白銀（建議至今升31%）、中石油、世界盃買花旗國贏小組冠軍（輸100%）、恒指熊證6204（輸100%）同埋前日建議嘅和記黃埔。<br> 無獨有偶，噚日思哲兄重提我啲「山埃貼士」之後，我喺3月21日叫過大家買嘅中石油857，噚日亦到達我當時為大家提供嘅目標價$9.8。由我叫大家買嘅價位$7.8計，中石油升幅有25.6%，都可以算係《金手指》篤出「遍地山埃、有嚿金」。<br> 講完《金手指》啲貼士成績之後，講番前日嘅建議13和黃。大家都知道，呢兩日來我叫大家買和黃嘅理由，係因和黃卒之面對現實，3來咗場文化（收費模式）大革命，會令3G不但有救，仲會大紅大紫。呢場革命就係將3變成一個簡簡單單嘅無線寬頻供應商。其實，和黃上個禮拜已經公布呢場X-series革命，不過，要到我呢個文筆好有問題嘅半文盲出手解釋，和黃股價要喺我篇文章出街之後先至開始郁（係，今次我死好彩！哈、哈！）</p><p>不過，和黃股價有呢個現象，正正反映咗和黃sell新3嘅難處。如果大家問自己：「究竟3係乜？」大家可能回答：「CrapthatIdon'tuse」（一堆我唔用嘅廢物）。如果我同你講上個禮拜和黃sell新3嘅event裏面，和黃邀請咗一大堆「至潮」高科技公司嘅高層，講解新3可以做啲乜，我相信大家會同我講：「MorecrapthatIdon'tuse」（更大堆我唔用嘅廢物）。所以，和黃sell新3第一件要做嘅事係──唔好再用function同application（功能）去sell3。</p><p>點解？因為當今世上個個人都識用互聯網，再簡單啲講，大家唔會見到日日企街班網上行同有線寬頻sales，同你講上網可以做啲乜。用同一邏輯，和黃從今開始每一次講3，只可以講3可以提供嘅寬頻速度，淨係講究竟有1.5M，3M等等。消費者一聽到寬頻速度，就會自己對號入座，無需要再多解釋。和黃從今亦毋須嘥心機時間，再諗提供啲乜嘢功能畀用戶，因為互聯網自發明之後，點樣用都係「自發秩序」。如果當年發明worldwideweb嘅人，好似和黃以前對3一樣，今時今日嘅web都仲係被人用來交換大學論文。扮思哲兄，請科技公司嘅高層來講synergy，不但只係tired直情係expired。<br> 最後，和黃將3反璞歸真之後，一定要rebrand，橫掂場革命叫X-series，3亦應該改名叫「X3」。有如漫畫書中嘅X-Men，X3可以代表3已經經過基因突變。到時候，可能連股市都會重新畀面和黃嘅3。&#13;</p></body></html>