<html><header><meta charset="utf-8"><title>地產連線：長實賣樓江郎才盡</title></header><body><h1>地產連線：長實賣樓江郎才盡</h1><p>長實（001）賣樓以橋多見稱，不過有時就幾騎呢。好似近排力谷嘅馬鞍山嵐岸，連納米技術都擺埋上枱，笑死街坊。<br> 網友waynerooney喺《香港討論區》上批評︰「都唔知邊條友度埋啲屎橋，之前sell景都算喇，家吓sell"Nanoliving"，正一九唔搭八，完全唔知搞乜！究竟佢知唔知乜嘢係納米呀??細到無倫呀！」<br> 勞氣嘅佢，又逐一駁斥嵐岸嘅宣傳口號︰「貴豪生活──同公屋為鄰？空間大──納米又何來大空間呢？用料豪──長X質素已有公論；淨化美──話引入乜嘢納米光觸煤，買部空氣清新機都得啦！納米付款計劃──係Ｄ銀紙要經納米處理，亁淨咗先可買樓，定係供$0.000001/月咁解？」<br> </p><p>納米技術上埋枱</p><p>至於fugitive就好感慨咁話︰「唉！長X都係人才凋零，怪不得超人都唔敢退休……」<br> 對於一班技窮嘅地產發展商，網友龍明無幽郎大方獻計︰「不如用d懷舊意念仲好，叫草屋山莊、鐵皮半島，獨有難民形設計嘅特色廁所，又夠懷舊，仲有紅黑磚豪庭。包保班公屋富戶、內地新移民會搶住嚟買，咁先有gimmick㗎嘛……」</p></body></html>