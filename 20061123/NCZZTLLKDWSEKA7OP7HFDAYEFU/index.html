<html><header><meta charset="utf-8"><title>金手指：點解一注獨贏買和黃 - 孫柏文</title></header><body><h1>金手指：點解一注獨贏買和黃 - 孫柏文</h1><p>噚日，孫柏文寫咗篇題目為《一注獨贏買和黃》嘅文章。係fan屎都知道，孫柏文一出「一注獨贏」呢四個字，就等如我要為大家提供一個投資建議。<br> 孫柏文噚日亦應承大家，今日繼續分析點解要買和黃，而因為市場覺得3G有好大機會拖垮和黃，所以我今日會繼續講和黃3G不但有救，仲會大紅大紫嘅原因。首先，和黃完全拋棄以前嘅經營模式，來咗場文化大革命，佢哋高姿態話會畀用戶使用skype同instantmessaging，即係互聯網電話同互聯網短訊，亦無論用戶用幾多或者幾少，和黃都唔會再干涉，或嘗試收取費用。試問，當今世上電訊界中，有乜嘢比起打電話voice同短訊sms更加「不可侵犯」、「神聖」，今次和黃揮刀斬呢兩隻「神牛」holycows，已經足以證明佢哋卒之明白3G點樣先可以吸引用戶。</p><p>3G=PCanywhere</p><p>簡單來說，和黃嘅3G就會同大家熟悉嘅網上行、有線同香港寬頻服務一模一樣，唯一分別就係3G冇線。大家買上述三間公司嘅寬頻服務時，只會問一句寬頻服務有幾快？3M？6M？100M？絕對唔會接受佢哋強迫大家每一次上網做嘢、睇嘢、玩嘢要額外畀錢，如果有，大家一定會同寬頻供應商講：「你賣條線畀我，我點用關你乜事？」問題就係呢個非常簡單嘅邏輯，啲流動電訊供應商係完全唔明！所以先至輸咗咁多百億。和黃卒之明白，仲唔係入市時機？仲有，如果他朝和黃嘅3G寬頻服務，可以好似今時今日嘅流動電話服務，開始完全取代固網寬頻，英國、意大利嘅固網寬頻仲唔死？<br> 不過，和黃今次不但想做寬頻服務供應商，佢哋話到明今次改革，要達到用戶只需要付出一個固定價，可以感受到YourPCwhereyouare嘅經驗。即係點解？簡單來說，大家坐喺電腦面前，有時個鍵盤、滑鼠、螢光幕等等離開個電腦太遠，所以會買一條延長線加長鍵盤、滑鼠等嘅接駁線。例如，有人怕自己部電腦太嘈，想將部電腦放喺隔籬房，只要買幾條伸長線就可以。和黃3G想做到嘅係變成一條「終極」延長線，只要你可以搵到一部手提裝置，可以複製鍵盤、滑鼠、螢光幕、耳筒、咪等等嘅功能，你就可以隨時隨地、隔山隔海咁用自己部電腦。真係PCanywhere，重要全部一個固定價就可以！聽日同大家再分析，和黃點樣可以sell盡啲。&#13;</p></body></html>