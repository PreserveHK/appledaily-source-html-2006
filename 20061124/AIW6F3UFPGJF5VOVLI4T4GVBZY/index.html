<html><header><meta charset="utf-8"><title>荷蘭孖寶炒㷫H&amp;M平價版升值4倍</title></header><body><h1>荷蘭孖寶炒㷫H&amp;M平價版升值4倍</h1><p>瑞典時裝連鎖店H&amp;M的確醒目，繼早前分別力邀KarlLagerfeld同StellaMcCartney一齊搞Crossover，推出平價版名師作品，今年又找來超級女王娜姐簽約合作，一於將H&amp;M加入一點明星味，除此之外，剛剛推出嘅Viktor&amp;RolfforH&amp;M系列同樣全城哄動，荷蘭孖寶Viktor&amp;Rolf出手，各界時裝友當然趨之若鶩，一早擔定櫈仔排隊搶購，全因一向做開HauteCouture設計嘅Viktor&amp;Rolf，紆尊降貴肯出平民衫，大家動輒只係需要幾十蚊美金就可以買到Viktor&amp;Rolf出品，梗係皆大歡喜啦。誰不知在歐洲推出的平價版，物離鄉貴，一到香港，一件售賣89.9歐元的亁濕大褸，竟然索價3,570大元，升價4倍！<br>記者：羅灝汶<br>攝影：何家亮<br>Model：Chrissie@PureModels</p><p>平民時裝炒高3倍</p><p>H&amp;M近年鍾意同時裝界設計大師搞Crossover，早前就聯同Chanel、Fendi及LagerfeldGallery3大高級時裝品牌設計師－KarlLagerfeld合作，又找過StellaMcCartney推出廉價版系列，結果不出數小時就全線沽清，H&amp;M深明製造炒賣噱頭的經營道理──量少、質高、名設計師，以上3個元素組合，已經100%保證可以賣個滿堂紅。今次搵來時裝界躍升得最快嘅荷蘭孖寶Viktor&amp;Rolf合作，當然成為城中熱話，當大師遇上平民服裝，又會搞出甚麼化學作用？除咗一齊有筆可觀收入外，用家們當然熱切期待，一件Viktor&amp;RolfforH&amp;M婚紗都只係349歐元，價錢超值又親民，H&amp;M亦深明時裝要成功就要搞Gimmick，今次推出新系列一早已經誠邀Viktor&amp;Rolf親力親為飾演新郎亮相H&amp;M網頁，打正旗號話畀全世界知道「H&amp;M同我哋結婚喇！」，加上網友熱烈討論，再有一大籮時裝Blog友支持，今次系列空運到港，身價即時水漲船高，一件最普通嘅Viktor&amp;RolfLogoTee就已經由15.9歐元升價到$530，足足貴咗成3倍，想入手嘅你又會唔會考慮一下呢。</p><p>香港炒高4倍　黎堅惠：唔化算</p><p>一向藝術同商業兼備嘅Viktor&amp;Rolf，今次同H&amp;M搞Collection，一樣不出數小時已經搶購一空，正如當年KarlLagerfeld同H&amp;M合作，H&amp;M管理層「蠱惑」減產，市場上供不應求，令到大把人將「大師作品」轉手放上eBay大炒特炒，加上早前紐約H&amp;M店，一大班Fans為咗購買StellaMcCartneyforH&amp;M系列就喺門口大排長龍，當時排隊人數就超過800人，其中最早銷售一空嘅貨品就有風褸、套頭毛衣、外套、傘裙和Tee恤等等實穿款式。今次Viktor&amp;Rolf一樣炒風一樣熱烈，一件唔係常穿嘅WeddingDress喺eBay就由原價$349歐羅去到$700美元高位，差不多貴咗30%，本土水貨店亦不例外，價錢約比原價炒高4倍。資深時裝人黎堅惠就有以下睇法：「Viktor&amp;Rolf同H&amp;M搞Crossover，原價都算合理，不過以H&amp;M質素，大家要捱炒價去到$3,500港元一件大褸，咁就絕對唔化算，倒不如直接去Viktor&amp;RolfBoutique入貨好過。」</p><p>時裝人：太貴！</p><p>時裝人Winifred（黎堅惠）：「有關Viktor&amp;Rolf早前我在專欄已經寫過，我好欣賞娛樂與藝術兼備嘅Viktor&amp;Rolf，今次搞同H&amp;M搞Crossover，如果唔係炒價太過份，其實都唔係太大問題。不過呢個炒價就不如直接買Viktor&amp;Rolf。」</p><p>本地時裝顧問張學潤：「我自己一直都有留意開Viktor&amp;Rolf嘅作品，特別鍾意佢哋玩嘢嘅設計，我自己都擁有好幾件，不過大型品牌Crossover好多時去到香港都會貴幾倍，到時就真係要睇吓款式，值唔值得用一大筆金錢去購買喇！」</p><p>勁升3倍！</p><p>售賣點：<br> PinkMartini（25741498）<br> 銅鑼灣耀華街3號地下</p><p>Viktor&amp;RolfforH&amp;M網上睇<br>上Youtube睇搶購</p><p>11月9日阿姆斯特丹H&amp;M總店Viktor&amp;Rolf搶購實況：<br>  http://www.youtube.com/watch?v=UhodCxOTuyk </p><p>eBay炒高３成</p><p>eBay不斷有朋友將Viktor&amp;RolfforH&amp;M系列放上網拍賣，大約比原價高3成左右。例如呢件婚紗賣美元$550，即港幣$4,400（未連郵費）。</p><p>網上平過水貨舖</p><p>醒目嘅讀者一睇見話eBay上炒高三成，係咪即時諗到：上網Bid咪平過去水貨店買？無錯，例如件女裝亁濕褸賣$199.99美元，即係$1,600港紙左右，連郵費港紙二千有找。咁當然無得試身，隔山買牛始終有風險。</p></body></html>