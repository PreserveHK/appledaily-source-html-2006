<html><header><meta charset="utf-8"><title>親密拍戲易陷情網　危！<br>郭晉安招供對阿佘動心</title></header><body><h1>親密拍戲易陷情網　危！<br>郭晉安招供對阿佘動心</h1><p>藝人的感情世界，真真假假、假假真真，總是似是而非，有時候也許連當事人都混淆不清。觀眾眼中乖巧戇直的「阿旺」郭晉安，原來在感情上，都有把持不住的時刻。<br>安仔說：「拍每套戲，都必須鍾意對手先。」即是拍攝劇集《東方之珠》時與佘詩曼的緋聞曾經來真的？安仔竟然沒否認：「係用真感情去帶觀眾入我哋嘅世界。」<br>40歲前的安仔，據他形容由於荷爾蒙分泌旺盛，對於漂亮女演員感到好奇，曾失足墮入真情網，令他非常苦惱。四個月前和歐倩怡結婚後，他對做人老公責任一清二楚，從此delete戲內帶到戲外的虛擬幻象：「唔可以玩火，掂都唔掂得。」　撰文：朱倬誼</p><p>周星馳在電影《喜劇之王》中，引用俄國戲劇理論大師史坦尼斯拉夫斯基（Stanislavski）的說法作為對白：「演戲應該從外到內、再由內反映出來。」觀眾對星爺套用這番說話也許忍俊不禁，但電視台喜劇之王阿旺郭晉安，竟是這位俄國戲劇理論大師所說的人辦。</p><p>婚後釐清界線</p><p>藝人如幻似真的感情世界，有時候會由戲外愛到戲內，再由戲內愛到戲外，即是假戲真做。<br> 41歲的安仔明年夠資格領無綫20年「老人牌」，既然拍戲無數，跟不同漂亮女藝員在戲裏談情說愛，今年6月他和佘詩曼拍攝劇集《東方之珠》時傳出緋聞，問安仔，拍戲以來有沒有對女拍檔動過心？他坦言：「拍每套戲都必須鍾意對手先，要欣賞佢嘅性格。大家工作相處兩個幾月，會互相幫助，大家自然啲、舒服啲，出發點都係為工作，最終係會產生感情，導演嗌咗roll機之後會全情投入。」那不是等同戲假情真？他笑道：「係用真感情去帶觀眾入我哋嘅世界。」<br> 鍾意和愛只是一步之差，安仔說現在很清晰，能夠劃清界線：「做演員要識得clarify愛同鍾意，成功藝人要磨煉出好成熟嘅心智，我明白點解要睇多啲書，係要修煉自己嘅情操。有啲年輕人會愛上自己嘅女主角，好多假象，互相愛上對方，發生感情，係好錯誤，要喺工作中磨煉自己，我已經過咗呢個磨煉階段。我有好穩定嘅婚姻生活，係一個好大嘅支柱，擺喺我感情世界嘅中心，其餘嘅只係工作。」</p><p>扭曲真實生活</p><p>至於曾否愛上對手而不能自拔，安仔坦白說：「有，但結咗婚，唔講。」他頓一頓，又說：「好模糊㗎，入行時候我得20歲，到30幾歲，年輕衝動，荷爾蒙分泌最旺盛階段，好奇心一定有，對對方成個人嘅感覺，一舉手一投足，整個身體，拍戲時同對方好親密，係可以想像到好危險，掌握唔到自己情緒會好難受。」<br> 安仔續說：「但唔可以玩火，掂都唔掂得，諗番以前嘅經歷，真係有影響成個製作。拍劇時鍾意佢，互相發生感情，劇情有談情說愛，有分手時刻，有高有低，有第三者介入，現實生活你兩個真係拍緊拖，唔多唔少會有唔好嘅感覺。劇情分手時，你兩個會唔鍾意，要嗌交喎，吓？兩個咁sweet嗌交？心情上會有抗拒，於是將自己嘅生活慢慢扭曲，對自己冇好處，會一路建立唔健康嘅感情世界。其實係學問，對藝人都係幾慘嘅一樣嘢。我愈嚟愈體會演員係工具，點將一個戲假情真嘅虛擬世界，帶去現實世界中觸動人。」<br> 不過，都要郭太歐倩怡給予同步信心，否則會帶來很多誤會，安仔說：「佢接受呢套講法，我哋嘅感情世界好深層，唔會俾人動搖到，我哋唔會花時間去揣測對方。」</p><p>不避嫌讚阿佘</p><p>和阿佘傳緋聞後，安仔說當時大家拍戲並沒尷尬，他對阿佘始終有讚冇彈：「上一次同阿佘合作係02年拍《情牽百子櫃》，嘩，犀利，佢比起《情牽》時誇張囉。佢古裝又拍、民初又拍、時裝又拍，幾亂㗎，係好靠演員嘅觸覺，佢拿揑得好好。《火舞黃沙》做村姑，識得用手抹鼻涕；《鳳凰四重奏》做四個角色，好似精神分裂，唔容易做㗎，直到𠵱家嘅《東方之珠》，形容佢識飛。環顧咁多女主角，佢入行就10年，不嬲唔多出聲，但做咗好多嘢，到𠵱家心態成熟咗。<br> 「佢拍《東方之珠》時有好多頭飾、耳環、衫，要執得好四正，整個髮型都要搞好耐。𠵱家佢明白出鏡嘅都係自己；以前拍《情牽》時，佢冇所謂，話唔好滾搞人，但觀眾係睇你一個，唔執得四正，蝕底係自己。點解啲人會話呢個演員咁奄尖、咁麻煩，呢啲係應該㗎。」<br> 攝影：陳俊強<br> 協力：羅慧敏<br> 服裝：agnesb<br> 場地：霞飛路上海料理</p></body></html>