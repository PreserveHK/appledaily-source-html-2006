<html><header><meta charset="utf-8"><title>唱爆飲歌──藝人唱K的飲歌</title></header><body><h1>唱爆飲歌──藝人唱K的飲歌</h1><p>鄭融力撐好友</p><p>「我最鍾意嘅歌係我好朋友薛凱琪嘅《886》，因為我好鍾意唱快歌，首歌節奏好好，每次唱完呢隻歌之後，都帶動成個卡拉OK嘅氣氛，之後成班朋友都會起晒身跳舞，搞到成個卡拉OK都會變成勁歌熱舞嘅舞池咁。」<br> 飲歌之選：薛凱琪《886》</p><p>周家蔚聽到識唱</p><p>「我最鍾意唱張惠妹嘅《解脫》，以前喺加拿大讀書成日都會喺車聽呢隻歌，由於對呢首歌太熟悉，所以去到卡拉OK好自然會識唱，覺得呢首歌嘅旋律好好聽，張惠妹嘅歌都幾難唱，我唔係首首都唱到，偏偏呢首就唱到，所以好有滿足感。」<br> 飲歌之選：張惠妹《解脫》</p><p>何韻詩氣勢磅礡</p><p>「唔一定去卡拉OK先唱歌，我係屋企或者平時最想哼同唱嘅飲歌就葉麗儀嘅《上海灘》，呢首歌由細聽到大，而且仲好深入民心，只要見到葉麗儀就會諗起《上海灘》，加上呢首歌係由兩位頂級創作人顧嘉煇同黃霑合力之作，真係好犀利，一開頭已經氣勢磅礡，所以我周不時會拎呢首歌嚟練氣。」<br> 飲歌之選：葉麗儀《上海灘》</p><p>安德尊着重氣氛</p><p>「其實我好少去唱K，因為都擔心嗰啲地方會太雜，以前去唱K最鍾意唱李克勤嘅歌，特別係每次都會唱嗰首《月半小夜曲》，首歌克勤又唱得好，歌曲嘅氣氛又好，最緊要係自己又唱到，所以次次都會揀呢首歌嚟唱。」<br> 飲歌之選：李克勤《月半小夜曲》</p><p>鄭嘉穎自認咪霸</p><p>「以前我會唱校長譚詠麟同張學友嘅歌，當中特別鍾意唱學友嘅《李香蘭》，𠵱家去唱K就唔會特別揀唱邊位歌手嘅歌，總之嗰期有乜嘢hit歌我都會唱，抱住開心玩嘅心態。我都算係朋友中嘅咪霸，可以成晚拎住支咪不停咁點歌唱歌，唔會攰，唱歌係我本身嘅興趣，唱K可以放鬆心情，又可以練吓歌。」<br> 飲歌之選：張學友《李香蘭》</p><p>葛民輝化作畫面</p><p>「我幾乎冇去過卡拉OK，最近嗰次係噚日去過，我好多時唱歌都唔記得歌詞，如果我要記歌詞就會將佢哋化為畫面，咁樣我先至會記得，我又唔識幾時開始唱，次次都係阿Jan（林海峰）提我，𠵱家最叻就係唱陳奕迅嘅《最佳損友》，因為表演時唱過嘛﹗」<br> 飲歌之選：陳奕迅《最佳損友》</p><p>黃貫中聽落有味</p><p>「我自己極少去卡拉OK，揀歌都係睇心情，不過，如果要嚴選當然係學友嘅歌，好似《分手總要在雨天》呢啲比較舊嘅歌，聽落特別有味道，除咗一啲近年較為新嘅歌，我唔係好記得歌詞之外，其餘學友嘅歌，我都會揀嚟唱。」<br> 飲歌之選：張學友《分手總要在雨天》</p><p>古巨基借機操聲</p><p>「其實我唔多去卡拉OK唱歌，但係我每次去都例必會唱王菲嘅歌，基本上王菲所有歌我都會唱，當中要講最鍾意就係《給自己的情書》，其實如果我唔唱自己嘅歌時，就最鍾意唱女仔嘅歌，因為以男仔角度去唱個感覺係好唔同，最重要係向難度挑戰，始終女仔歌會比男仔歌高音好多，可以借機練吓歌喉囉。」<br> 飲歌之選：王菲《給自己的情書》<br> 採訪：駱華齡、張俊銘、卓美娟</p></body></html>