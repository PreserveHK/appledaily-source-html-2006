<html><header><meta charset="utf-8"><title>轆-Book：Benz07新系搶閘曝光<br>388匹斯文車　楊崢唔怕俾人恰</title></header><body><h1>轆-Book：Benz07新系搶閘曝光<br>388匹斯文車　楊崢唔怕俾人恰</h1><p>你無眼花，眼前呢架確實係仲未上市的2007年全新CL-Class，有機會畀大家預覽，皆因平治車廠剛剛搞咗個2007新車展覽，除CL-Class外，同場加映仲有只供訂購，從未有實物在香港出現過的S600、SL55AMG、E63AMG、SLK55AMG，但講到尾都係架CL500最高收視，外觀煥然一新，新車換上一副以前只會用在S-Class的5.5公升V8引擎，馬力高達388匹！新車要到2007年頭先會正式到港，唔望多兩眼影多幾張，容乜易出嚟俾車界街坊話Out？<br>記者：黃婉冰<br>攝影：林栢鈞</p><p>尖鼻單燈似跑版SClass</p><p>新車外形感覺煥然一新，頭燈由「四眼」變「單眼」，單頭燈設計向上微微戚，每次望見它，總好像在囂張地撩你一句：「夠膽就同大我鍊番轉！」加上全新設計的氣霸、向上微尖的鬼面罩、硬朗的車身線條，新Image比上一代更Wild、更具個性，更有跑味！特別是換上一對方形頭燈，帶點點S-Class的鳳眼味道，感覺就好似一部收過身、做過Gym又操Fit過的S-Class，可以帶給你無比速度感之餘，亦可兼顧到舒適感。</p><p>源自S-Class的強心劑</p><p>新車用上一副5.5L、馬力高達388匹的V8引擎，正正是用在同樣以高性能作賣點的S-Class身上；論Power，0-100km/h僅需5.5秒，在香港來說夠用有餘，加上可隨時配合路面情況的ActiveBodyControl（ABC）懸掛系統，操控起來比跑車更易更舒服。<br> 平治出名安全至上，CL500亦以安全為先；用上PRO-SAFE保護系統，具有PERFORM-SAFE、PRE-SAFE、PASSIVESAFE、POST-SAFE各項安全措施。簡單講即係當車內安全系統意識到可能將會有意外發生，座椅就會自動向後移、安全帶拉緊，將危險性減到最低！</p><p>香車CL配美人楊崢</p><p>楊崢＋CL-Class，絕對屬香車美人絕配，憑住388匹強大馬力，嬌柔靚女都唔怕俾人恰！</p><p>噴火舞男助勢</p><p>Benz大廠勁Show07年新車，仲有新CL-Class登場，咁強陣容梗要玩大佢！除請嚟楊崢、李嘉慧兩大城中明模撐場，現場Dancer仲識跳噴火舞，新系列CL喺圓篷中登場，絕對攞晒彩！</p><p>MercedesBenzCL500<br>Specifications：</p><p>引擎：5461ccV8<br> 馬力：388ps/5,600rpm<br> 扭力：530Nm/2,800-4,800rpm<br> 傳動：7前速7G-TRONIC半自動波<br> 車價：＄1,738,000</p><p>罕版AMG全家福　MercedesBenzSLK55AMG</p><p>一向以來AMG特別版都係由專人服侍，每架車的引擎都只會由一個工程師負責，一有唔妥，仲會老遠由德國飛過嚟專人急救，就係咁矜貴，所以一向只會供客人訂購，想在Showroom見其真身都好難，今次可以一次過見勻晒，機會率真係同睇獅子座流星雨一樣！開篷版SLK55AMG露出兩張紅黑撞色皮椅，加埋360匹強力引擎，一邊享受推背帶來的刺激感，一邊感受迎面清風，爽！</p><p>Specifications：</p><p>引擎：5,439ccV8<br> 馬力：360ps/5,750rpm<br> 扭力：510Nm/4,000rpm<br> 車價：＄975,000</p><p>源自經典「鷗翼」MercedesBenzSL55AMG</p><p>一提SL，無不想起當年那架長有兩隻經典「鷗翼」的SL跑車，雖然現在「鷗翼」不再，但每一款新型號SL依然沿用回當年最經典的特色，即使是這部AMG版SL55，亦同樣保留兩邊最經典的「鯊魚鰓」入風位，令人一睇就知它就是SL的後代。</p><p>Specifications：</p><p>引擎：5,439ccV8<br> 馬力：517ps/6,100rpm<br> 扭力：720Nm/2,600-4,000rpm<br> 車價：＄2,195,000</p><p>E63AMG變臉換偈　MercedesBenzE63AMG</p><p>變臉兼換偈的E63AMG，換上向上微尖的鬼面罩、三間式頭燈、AMG大包圍不特止，重將先前副5.5Kompressor引擎換上6.3自然吸氣版，淨係睇有成514匹就知佢副新偈有幾得！</p><p>Specifications：</p><p>引擎：6,208ccV8<br> 馬力：514ps/6,800rpm<br> 扭力：630Nm/5,200rpm<br> 車價：＄1,388,000</p><p>S600L超豪亮相　MercedesBenzS600L</p><p>S-Class個樣一擺出嚟，係人都知佢sell豪華，其中以呢款S600L就最豪最舒服，加長版足有5,165mm長，可想而知車廂有幾寬敞闊落，加上桃木、真皮內飾，附設在頭枕後的彩芒、DVD影音系統，要幾豪有幾豪。</p><p>Specifications：</p><p>引擎：5,513ccV12<br> 馬力：517ps/5,000rpm<br> 扭力：830Nm/1,800-3,500rpm<br> 車價：＄2,358,000</p></body></html>