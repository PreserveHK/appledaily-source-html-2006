<html><header><meta charset="utf-8"><title>國際網絡：老婆洗腳唔抹腳點好</title></header><body><h1>國際網絡：老婆洗腳唔抹腳點好</h1><p>上月底，美國商務部公布9月份個人消費開支增長0.1%，反映即使油價高企，美國消費者仍然樂意消費。雖然消費唔係女性專利，但無可否認，女人買起嘢上嚟真係唔同人咁品，就好似早前上映嘅電影《天生女人購物狂》，講一個天生購物狂嘅女人好鍾意買嘢，呢個病態搞到自己連番失業兼債台高築，需要搵精神科醫生求醫。係現實生活中，如果自己唔係家財萬貫，但又娶咗個「大花筒」做老婆咁點算呢？<br> 係《MSN討論區》，steddie_neddie就向網友討教，佢話結咗婚一年半，要供樓供車，又要養仔，仲有一筆信用卡債務要還，生活已經捉襟見肘，偏偏個老婆又唔聽話，鍾意亂買嘢使錢，碌卡唔眨眼。由於佢年紀較大，同老婆講理財之道時，就好似教女咁，搞到大家好無癮，唔知點算好？</p><p>使出六招必殺技</p><p>好多網友都認為，兩夫妻坐埋同一條船，有問題就應該坐低慢慢傾，但假如對方根本就係「牛皮燈籠」嘅話，咁就可能要出必殺技嘞﹗以下喺部份網友應付「洗腳唔抹腳」伴侶嘅毒招：<br> 1.制訂每個月的財務預算，逼佢照跟，買嘢超過某個額就要得到另一方嘅批准；<br> 2.佢若果唔肯跟從，就經濟封鎖佢，索性唔畀錢佢洗；<br> 3.仲要拎走佢張信用卡，等佢連先洗未來錢嘅機會都無；<br> 4.取消聯名戶口，要佢用自己嘅錢還債，自食其果；<br> 5.大屋搬細屋，畀佢知道入不敷支嘅後果就喺節衣縮食；<br> 6.正所謂「江山易改，本性難移」，如果真係頂佢唔順，惟有saybye﹗<br> 不過，俗語有話：「寧教人打仔，莫教人分妻」，如果覺得見死不救太殘忍，不妨考慮網友alinal11嘅建議：節流無效就要開源，做多幾份工賺錢，只要收入多咗，咁另一半就算使多咗都唔怕啦﹗</p></body></html>