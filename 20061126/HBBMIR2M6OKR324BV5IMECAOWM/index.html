<html><header><meta charset="utf-8"><title>餚抵王：爭食鬥一番</title></header><body><h1>餚抵王：爭食鬥一番</h1><p>西洋菜南街（太子段）向來多食肆，次次行過梗有一間新食店開張，但對於已經成為歌星的鄭希怡（Yumiko）和張致恒（Steven）來說，大搖大擺入街搵食都幾難喇！因俾人眼望望都食得唔自在。雖然今日攞正牌嚟掃食，但一個話要食壽司，一個要食咖喱，仲上演多場爭食戰！<br>記者︰方綺君<br>攝影︰伍慶泉<br>Yumiko化妝︰AndyLeung<br>髮型︰Moe@Chin.G<br>服裝提供︰bluedeep@zap</p><p>Steven首選甜味咖喱</p><p>Steven話：「我撐咖喱！因為有甜有辣，我鍾意食甜味嘅，因為可以留喺口腔長啲時間，慢慢感受吓嗰種香甜先吞落肚，又唔會辣親自己，食到滿頭大汗先至正。」講得有道理，有時食得太辣，條脷都辣到麻木，顧住飲水咖喱味都沖淡晒。「我次次見到『宝太郎』都想試，今日終於有機會喇。」宝太郎在日本好流行，有超過200多間專門店，當初的始創人吉野幸就以夫妻檔身份每日中午在貨車上賣咖喱飯盒。食得咁滋味，Steven仲八吓香港有無其他分店，負責人透露今年12月至明年1月就會喺機場有得食。</p><p>咖喱牛肉飯$43</p><p>宝太郎的招牌，Steven一路食一路讚全程無停口︰「牛腩夠腍又唔會煮到散晒，咖喱唔辣入口好香呀！」成個食家咁款。午市套餐仲抵食，$35有埋前菜、沙律、甜品和飲品。</p><p>鐵板燒廣島蠔蕎麥湯麵$48</p><p>全港獨有用麵豉和清湯煮蠔，師傅話麵豉和蠔的味道更配合，比用豉油佳，一啖麵豉湯一啖蠔肉，豐富的蠔味充滿整個口腔，麵豉味又唔會太重蓋過。</p><p>牛柳陶板燒$38</p><p>美國來的安格斯牛柳醃好後再上烤盤將外皮燒脆，再放上已燒紅的陶板燒，牛柳一咬多肉汁到漏出來咁滯，好Juicy。</p><p>咖喱包$43</p><p>咖喱包由日本空運到港，每日的供應有限，好似冬甩，有辣有唔辣選擇。Steven話︰「我鍾意佢唔辣的咖喱甜甜哋。」</p><p>食客有Say</p><p>陳小姐︰「我路過覺得幾特別所以入嚟食，咖喱淨係聞都已經好香濃，入口好滑。」</p><p>睇路搵食</p><p>宝太郎（23983848）<br> 地址︰太子西洋菜南街234號地下<br> 營業時間︰<br> 星期日至四11:30am-12:00mn；<br> 星期五及六11:30am-1:00am<br> 座位︰約40個</p><p>Yumiko鰻魚要肉厚蟹子要腥甜</p><p>兩個人口味唔同，結果Steven先讓Yumiko食壽司，走入在西洋菜南街新開業不到一星期的「味壽司」，Yumiko話：「我最鍾意食鰻魚壽司，仲要係燒鰻魚，亦要大塊多燒汁，最好係河鰻㖭！」另外蟹膏壽司係Yumiko第二最愛，「可能好多人覺得腥，不過我就好欣賞甜甜哋嘅味道。其實我都鍾意蟹親子壽司，有肉、有子、有蟹膏，當然正啦！」Yumiko食壽司仲有一個習慣︰「好多人平日都會將Wasabi撈入豉油，但我會將Wasabi直接放喺壽司上面，再點豉油食，但一定係手磨Wasabi先好食。」</p><p>蟹親子壽司$28</p><p>一條條的賣相是撈了蟹膏的蟹肉，蟹膏預先放入適量的調味增加味道，再加上蟹子，Yumiko話︰「入口之後蟹味唔算濃郁，但創意度攞滿分，因為我喺出面未食過。」</p><p>味之戀壽司$24</p><p>師傅話：「呢款壽司係『花之戀』的變奏版，外層係採用牛油果和三文魚，份量夠多的蟹子，感覺上非常抵食，賣相攞滿分之餘，入口的新鮮程度亦不俗。」</p><p>（前）吞拿魚腩壽司$35<br>（後）燒鵝肝壽司$35</p><p>以火灼至7成熟的鵝肝加上少許的日葱同食，漏油的鵝肝加上攻鼻的葱味，感覺特別。吞拿魚腩入口即溶的口感，魚味停留在口腔久久不散。</p><p>火燄海饅壽司$20</p><p>海饅雖然無河饅肉質咁厚，不過入口感覺上比較少脂肪，用火灼一灼，再掃上鰻魚汁後就更加惹味。</p><p>食客有Say</p><p>劉小姐︰「我喺附近返工，新開張就入來試一試，款式都幾多。」</p><p>李小姐︰「環境OK，壽司選擇好多，好多喺出面都未試過。」</p><p>睇路搵食</p><p>味壽司（29803991）<br> 地址︰太子西洋菜南街222號地下<br> 營業時間︰11:30am-12:30mn<br> 座位︰40個</p><p>南瓜薯餅夠香口</p><p>雖然西洋菜南街經常有新開的日本餐廳，但「極上」依然在此街屹立多年，全因食物的款式非常多，你睇菜牌貼到成個門口都係就知，3點又有超值$15的下午茶餐，夜晚7點至8點高峯時間仲要等位㖭！</p><p>（前）鐵板蒜香燒帶子$30<br>（後）豬頸肉西京燒$30</p><p>燒帶子有4隻，粒粒都肉厚又大粒，剛剛上鐵板時最好食，一隻放入口，外皮香又多汁。豬頸肉西京燒啲肉邊燒到燶燶哋又幾好食。</p><p>南瓜薯餅$28</p><p>南瓜加薯茸，入口仲有少許咖喱味，食得到濃濃的薯仔味，證明唔會粉多過薯仔，外亦炸得香脆。</p><p>睇路搵食</p><p>極上日本料理（27877748）<br> 地址︰太子西洋菜南街200號地下<br> 營業時間︰11:45am-1:30am<br> 座位︰約50個</p><p>1.煮家廚房<br> 2.極上<br> 3.鉄板超<br> 4.味壽司<br> 5.宝太郎<br> 6.別府<br> 7.義順牛奶公司<br> 8.北海道活壽司</p></body></html>