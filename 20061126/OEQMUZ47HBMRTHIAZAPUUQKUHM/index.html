<html><header><meta charset="utf-8"><title>《恐懼鬥室3》挑釁大膽觀眾<br>殺人狂豬頭女玩勾皮溶骨</title></header><body><h1>《恐懼鬥室3》挑釁大膽觀眾<br>殺人狂豬頭女玩勾皮溶骨</h1><p>刀仔唔止可以鋸大樹，仲可以鋸出血，《恐懼鬥室》（SAW）一連三集，集集收得，唔單止夠恐怖血淋淋，最猛料係狂扭橋玩意外，令人大呼過癮，連日本Be@rbrick都要出埋公仔，已經唔再係小眾Cult迷口味。新作《恐懼鬥室3：死神在齒》（SawIII）美國上映以來叫好叫座，今次刁鑽恐怖陷阱層出不窮，緊張得令人腎上腺素急升，請大家做好心理準備。　撰文：戶川淳</p><p>本月30日正式在本地上映嘅《恐懼鬥室3：死神在齒》，繼續玩恐怖血腥變態扭橋同食腦，雖然成本只不過1,200萬美元（約9,369萬港元），早前美國開畫首日已經回晒本，當地累積票房已超過6,000萬美元（約4.7億港元），再次威晒，第三度證明佢係近年最成功嘅恐怖片。<br> 睇過頭兩集嘅觀眾，都估唔到套片咁變態，第一集有刀片鐵籠、「口擘擘爆頭器」，第二集有毒氣屋、17萬支針筒池，都令人體驗一個又一個超惡毒嘅噩夢。《死神在齒》話明係升級版，殘酷怪招今次有鐵鏈勾人皮、硫酸溶手、人肉斬件，《滿清十大酷刑》都變成小兒科。</p><p>捉女醫生做手術</p><p>今集承接住上兩集劇情，殺人狂Jigsaw已經病到死死下，因為個底已經被警方起咗，所以有病唔可以光明正大睇醫生，佢惟有派出得力女助手化身做恐怖豬頭怪，捉咗女醫生全家，要佢喺限時內打開Jigsaw個頭蓋做手術。同時喺第二集慘失同僚嘅警探凱莉，同埋死咗個仔又無端端牽涉入局嘅傑夫，自保之餘仲要面對各種奪命機關，咪以為Jigsaw釘蓋就gameover，結局又再令人意想不到！</p><p>英國有觀眾嚇暈</p><p>導演DarrenLynnBousman透露，《死神在齒》比頭兩集更可怕、更暴力血腥、更有張力，同時更能牽動觀眾情緒，連佢自己都唔信一部恐怖片可以拍到咁嘅效果，難怪早前英國有四個觀眾頂唔順暈低，東英格蘭救護車服務發言人仲話：「如果你明知自己易受驚嚇，不要去看。這明顯是一套嗜血的電影。觀眾應該做好心理準備，一旦開始覺得想吐，應該盡快離場。」你又敢唔敢挑戰自己嘅膽量?</p></body></html>