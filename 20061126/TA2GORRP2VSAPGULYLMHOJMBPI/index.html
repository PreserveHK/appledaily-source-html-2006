<html><header><meta charset="utf-8"><title>嘩！新碟到：Jack黑眼圈放電<br>淨睇靚仔都抵</title></header><body><h1>嘩！新碟到：Jack黑眼圈放電<br>淨睇靚仔都抵</h1><p>身邊的朋友，一聽到推出《決戰魔盜王》，即時話要買，以女仔為大多數。你問佢點解咁迷《決戰魔盜王》，大多數都會話因為JohnnyDepp，貪佢夠靚仔。不過，Orlando都靚仔，男子就會話睇靚女Keira和電腦特技。計我話，兩個男主角型過新一代鐵金剛007好多。<br>記者：馬靜兒</p><p>上集鬼船長助JohnnyDepp飾演的魔盜王Jack奪得「黑珍珠號」，積克要獻出自己的靈魂永遠受勞役，或獻上100個靈魂給八爪魚鬼船長DavyJones。他欠下的10年追魂血債到期償還！Jack走投無路，竟將快要結婚的Will和Elizabeth拖入殘局，陪他尋找傳說中的「死神寶箱（DeadMan'sChest）」解除魔咒。另八爪魚鬼船長和他手下那艘無敵鬼盜船（FlyingDutchman）又不斷追殺他們，仲有超巨型海魔和食人魔島上的土著，實行人魔大混戰。</p><p>Bonus講點將Jack打扮</p><p>很多女仔都說，入場睇魔盜王，睇JohnnyDepp都已經值回票價。第二集去牙買加，又去多明尼加取景，幕後人員仲專誠找來加勒比海原住民的後代扮土著，最認真是Jack的造型，他一身海盜造型，頭巾、化妝、鬍鬚、衣飾，甚至口中金牙都經過特別研究，BonusTrack仲將Jack全身逐PART講點打扮，滿足JohnnyFans。<br> 為了切合海盜是海上的遊牧民族，頭髮和下巴的鬍鬚都穿上珠仔，化妝師特別以印度的草藥棒畫上SmokyEyes，本來輪廓分明的Johnny即時加添深沉味道，電力勁人，又找牙醫幫他先磨牙，再貼上金色。JohnnyDepp手上的戒指和手中傷口的喱士，都是自己找的，還要求道具做一條腳趾鏈，除了海盜Look，他跟土著一起時，面頰化的眼睛妝很搶眼，但在眼瞼上畫假眼就普通了一點。</p><p>特技場面要睇八爪魚怪</p><p>論震撼，一定是電腦特技做的效果，八爪魚怪已是一絕，還記得在《LoveActually》中飾演過氣歌手的英國著名諧星BillNighy，今次扮八爪魚怪，整塊面被八爪魚肉蓋住，依然好有戲。他和一眾邪惡海盜手下的造型夠哂「巖巉」，最好笑是BonusTrack內說找其他扮八爪魚王身邊的爪牙，要求是皮包骨，樣衰衰的，結果甚麼古靈精怪的人都來試鏡，樣衰都有市場喎。<br> 高潮是那幾條滿是吸盤的八爪魚大觸鬚，在船上左穿右插，將整個人捲起擲落海，又將整艘船攔腰斬開，扯落水底，仲有Jack力戰八爪魚尖銳嘴巴一幕都好精采。不過，我鍾意是戲中人骨做的人籠，在樹林內滾來滾去，十足十新西蘭個吹氣波波，仲有18呎大滾輪，演員在滾輪上邊打邊走，十足玩雜耍，增加視覺效果。而Jack被土著綁起，逃走時背住枝竹穿生果一幕，場面好似Game喎。</p><p>期待明年5月第3集</p><p>BonusTrack內仲講埋美國的廸士尼的海盜王遊戲因為電影上映後更新，樂園內的Jack模型栩栩如生，連JohnnyDepp自己都話好似喎！今次的贈品驚喜不大，只是月曆，仲要買雙碟DVD先有得送，但我都會買，因為有JohnnyDepp。睇完齣戲和3個鐘的BonusTrack，依然覺得意猶未盡。周潤發和JohnnyDepp拍緊第3集，要等到明年五月先有得睇，等到頸都長！</p><p>售價：</p><p>$148（DVD雙碟）<br> $118（DVD單碟）<br> $55（VCD）<br> 洲立（24188827）<br> 推出日期:11月28日</p><p>隨碟送的07年座枱月曆，全是三位主角的劇照，一定放在枱頭，日日對住Johnny。不過，淨係雙碟裝DVD先有得送。</p></body></html>