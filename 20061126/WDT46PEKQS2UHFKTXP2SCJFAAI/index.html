<html><header><meta charset="utf-8"><title>金手指：和黃應殺掉「3」呢個品牌 - 孫柏文</title></header><body><h1>金手指：和黃應殺掉「3」呢個品牌 - 孫柏文</h1><p>呢幾日，孫柏文差不多日日都寫13和黃同3，冇辦法，和黃嘅3已經冇水，又走到懸崖邊，管理層眼望前面嘅深淵，又望見到深淵對面有一片水份充足嘅綠洲。管理層亦知道唔跳就陰亁死，所以就起跑希望運用X-Series跳過深淵，去到對面崖嘅綠洲。<br> 孫柏文今次見到和黃起跳嘅速度，深信佢哋可以跳到對面。不過，「跳深淵」呢味藝高人膽大嘅嘢，愈跳愈遠就愈好。因為「跳深淵」唔去到盡，跌咗落去咁就唔抵。今日，我會同大家講和黃點樣可以再去盡啲。<br> 首先，和黃已經講過會將3變成一個簡簡單單嘅互聯網寬頻服務供應商，X-Series亦已經做咗很多配合呢個理念嘅改變，例如改革收費模式。不過，和黃嘅3仲遺留下來好多「舊telco」（古老石化電話公司）嘅壞習慣。例如，有人喺和黃個blog問：「我可唔可以用手提電腦無線上網，當X-Series寬頻服務為modem？」和黃嘅人就答：「冇打算俾人當X-Series為modem，要手提電腦無線上網就去買一張datacard。」而我睇過，UK3嘅datacard服務，就係典型舊telco嘅收費模式，完全推翻兩個禮拜前，和黃CFOFrankSixt講嘅「唔可以吓吓數住用戶下載咗幾多byte嚟收錢」一番話。<br> 我想問和黃：網上行、有線寬頻同埋HGC寬頻服務，會唔會理啲用戶將條寬頻線插落乜嘢機去上網？如果唔理，點解X-Series嘅無線寬頻又要理？你覺得用戶聽到：「手機得！手提電腦就唔得！」仲會用X-Series咩？我真係想走去和黃，大巴大巴掌摑嗰個好似患瘋狗症一樣，大聲叫「cannibalize！cannibalize！」嘅高層。</p><p>再講，FrankSixt應該睇實3嘅marketing，我都講過唔好再用function去sell3，因為當今世上冇人唔識用互聯網，和黃應該focus喺「無限無線寬頻上網」呢個message。不過，噚日孫柏文喺地鐵站，見到3用MSN個「綠色頭」去sell3（圖），真係失敗，完全解釋唔到點解要用3或者無限上網嘅彈性。和黃最好學當年被批評助長「侵犯版權」嘅AppleMP3口號「Rip.Mix.Burn.」，例如想標榜寬頻速度可以用「Leech.Peer.Seed.」，如果想標榜因為互聯網帶來多種function功能，可以用「Download.Install.Run.」</p><p>搵李小龍揮拳sell無線寬頻
</p><p>用MSN？用「綠色頭」？真係sad到嘔。我真係又想走去和黃，大巴大巴掌摑每一個有份決定呢條橋嘅marketingcommittee成員，呢啲marketing，只有喺冇人要孭鑊嘅committee先至可以作出。<br> 最後，雖然我上個禮拜講過3亦應該改名叫「X3」。不過諗諗吓，和黃其實應該殺咗「3」呢個品牌。點解？首先大家要了解「3」係用來代表3G（第三代）服務，1G就係analog，2G就係digital數碼傳訊，3G都係digital數碼傳訊，同2G冇分別。我用2G都可以無線上網，之不過3G快好多，3G一路以來都係一個行銷用詞marketingterm，根本消費者唔清楚。所以，如果有其他公司叫自己嘅無線寬頻3.5G、4G，「3」呢個品牌就即刻倒米。不如，「3」改名「Wham！POA！」搵李小龍揮拳sell無線寬頻，喺歐洲一定大受歡迎。到時候，寬頻速度係每秒1.8M好，3.6M又好，甚至100M都好，都可以繼續「Wham！POA！Wham！POA！」Yeah！</p></body></html>