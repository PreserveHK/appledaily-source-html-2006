<html><header><meta charset="utf-8"><title>蘋果視窗：股壇長毛今年揀咩股？</title></header><body><h1>蘋果視窗：股壇長毛今年揀咩股？</h1><p>今年個市咁旺，啲藍籌同國企都升咗一段水位，好多股民都想人話佢知，究竟出年貼邊隻股份。<br> 喺《香港討論區》，有網友就叫人估下股壇長毛DavidWebb今年嘅ChristmasPick會係乜。<br> 網友gaubinfor話，佢每年12月頭就公布，以往被佢貼過嘅，至少單日升兩成。網友wuhoi就估係「媽媽奶」（維他奶，345），因為北美業務已醫番好，高息外仲再重新做番增長股。</p><p>BB車呼聲最高</p><p>網友helix為話，佢嘅ChristmasPick全部都係工業、製造業或電子業股份（見表）──99年係585（意馬國際，前稱寶途）、2000年係1170（信星鞋業）、2001年係518（同得仕）、2002年係1120（雅視光學）、2003年係684（亞倫國際）、2004年係1050（嘉利國際）、2005年係92（富士高實業）。<br> 網友gaubinfor則用另一個方式貼DavidWebb嘅選擇。佢話，翻查港交所網站入面權益披露，David持股逾5%嘅股份，今年有增加持股比重而又未曾中選嘅，只係有兩隻，一隻係BB車（隆成集團，1225），今年4月最後一次公布佢持股量有5.09%；另一隻就係GolfBag（順龍控股，361），今年9月最後一次公布持股量為6.02%。再比較兩間公司嘅市值，分別達3160萬同1570萬，所以佢估BB車成功突圍嘅機會較大。<br> 另聯交所昨日公布，DavidWebb在11月22日減持愛高集團（328）4萬股，每股作價4.25元，持股量由5%降至4.99%。</p></body></html>