<html><header><meta charset="utf-8"><title>餚抵王：喪劈8吋壽司<br>$8碟孖住上</title></header><body><h1>餚抵王：喪劈8吋壽司<br>$8碟孖住上</h1><p>衫褲鞋襪、AV電器都經常劈價，但日本料理劈得咁勁都係第一次！銅鑼灣昭陽馬老闆話：「今次淨益《蘋果》讀者，全店壽司買一送一！」須知呢度嘅壽司件件8"成把間尺咁長，原價已經係超低再玩劈價，但會唔會將貨就價？「所有壽司魚生保證日本飛機貨，而且日日新鮮！唔新鮮唔收錢！」<br><br>記者：朱崇德<br>攝影：黃子偉、朱崇德</p><p>升級8"巨人壽司　買一送一！</p><p>昭陽嘅壽司，銅鑼灣出晒名屬巨人級！好似三文魚、油甘魚、白玉豚、吞拿魚、鰻魚、八爪魚等，全部都7"咁長，真係可以掉番轉包住嚿壽司飯嚟食；其他做唔到咁長嘅，好似蟹子、玉子燒等，一係就「冧」到有成1"山仔高，否則都做厚切；今次做特價，為咗玩得寸啲：「所有7"壽司升級做8"長，價錢不變，全部買一送一！」</p><p>現場食客：估啱請你食！</p><p>兩大盤壽司做$96有幾Unbelievable？現場有2個女童軍食客，老闆同佢哋講明做緊特價，可以睇Menu，估啱就請晒佢哋食！<br> <br> 三文魚×2件	$8<br> 油甘魚×2件	$15<br> 白玉豚×2件	$15<br> 吞拿魚×2件	$8<br> 鰻魚×2件	$10<br> 北寄貝×2件	$8<br> 鮑片×2件	$8<br> 蟹子×2件	$8<br> 蟹子沙律×2件	$10<br> 玉子燒×2件	$6<br> 總值$96</p><p>刺身沙律$35</p><p>三文魚、吞拿魚、油甘魚、八爪魚、白肉豚、蝦子及甜蝦等，配沙律菜、生洋葱；醬汁以甘笋、西芹配黑醋及無脂沙律油特製，入口酸酸哋、生洋葱有點辛辣，非常開胃惹味，份量有如湯碗般大。</p><p>燒三文魚頭$28</p><p>每日入8條新鮮三文魚，所以每日亦限量賣8個！一般燒三文魚頭唔連鰓骹位都賣成$68至$78：「骹位多肉、有膠質、油脂又高！」明火鹽燒，燒到標晒油，入口勁甘、香、脆，$28根本係半賣半送。</p><p>北海道燒生蠔$68</p><p>新鮮連殼生蠔足有3隻手指大，面放蟹柳、底墊沙律醬；蟹柳面燒到卜卜脆，但沙律包裹的生蠔仍嫩滑剛熟，係店內熱賣菜式。</p><p>特上刺身拼盤$228</p><p>呢個特上刺身拼盤，齋睇要成$500至$800，呢度只賣$228，真係嚇親！馬老闆話全部用頂級日本鮑片、活赤貝、海膽、日本油甘呢類上價貨！有現場觀眾搭訕：「樓上樓下壽司店食過類似拼盤，冇上面幾種貴價貨之餘，最平都賣成$280，份量少3！」</p><p>老公Simon　8"壽司<br> 咁平！基本當做主食，必食三文魚、吞拿魚同鰻魚，齋食5件已經飽晒！<br> <br> 仔仔Tim　石板豚肉炒烏冬<br> 鐵板熱住，烏冬、豬肉都燒到勁脆口、好好味！<br> <br> 老婆Irene　刺身沙律<br> 八爪魚、三文魚、油甘魚、甜蝦、白肉豚乜都有，仲要湯碗咁大，$35叫我街市買都唔得。<br> <br> 陳Auntie　日式炒雜菜<br> 我就鍾意食菜，炒雜菜炒至剛熟，有菜香，面撒木魚絲有日式風味。<br> <br> 李Auntie　燒三文魚頭<br> 原個上真係好夠份量！燒魚頭比魚生更滑，有細路仔要叫啲熟嘢！<br> <br> 註：初諗每人叫一味應該夠食，但上菜先知全部份量竟然係一般日本料理嘅兩倍，全部食剩！賽後檢討係可以叫少個炒烏冬同1/3壽司！</p><p>銅鑼灣料理劈場</p><p>昭陽呢個名，蒲開銅鑼灣一定聽過！2年前喺正銅鑼灣心臟地帶，玩壽司、魚生劈場；$8件7"三文魚壽司，一招響朵，到今時今日，仲係晚晚有排隊人龍，「講平！就算好多迴轉壽司舖都未必夠我嚟，7"厚切魚生嘅份量，一般舖頭已經整到3、4嚿。」</p><p>全日本飛機貨魚生</p><p>但講到認識餐廳，就由捧來的第一杯茶開始；全木枱、皮包椅、厚身日式瓷具，雖則玩「劈場」，但日式料理排場一絲不苟，連簡單一杯茶，都係以原片綠茶葉加茉莉花炮製，「開日式料理店係我畢生志願，喺度只可以用靚嘢……由開舖第一刻鐘開始，所有魚生都淨係用日本飛機貨；我知有舖頭貪平會入中國貨，但係養魚、水質差，真係唔係我杯茶！」</p><p>量多自然價平</p><p>據知昭陽可以做劈價場，全因馬老闆早年喺西貢做魚排、兼做魚類批發開始，「人際網絡熟、攞貨平啲係一個原因，更重要係我每日賣上100kg新鮮魚生，做到『量』自然來貨價更平；而且冇隔夜雪藏貨，亦係Keep住質量嘅原因！」</p><p>睇路搵食</p><p>店舖：昭陽日本料理（29888441）<br> 地址：銅鑼灣金百利商場5樓R3室<br> 座位：65個<br> 人均消費：$80-$100<br> 交通：銅鑼灣地鐵站崇光D出口<br> 最好賣：刺身沙律、特上刺身拼盤、北海道燒生蠔<br> 優惠期：28/11至13/12（全店壽司買一送一）<br> 註：優惠期間，憑即日《蘋果日報》，點菜前展示即可享有此優惠。</p></body></html>