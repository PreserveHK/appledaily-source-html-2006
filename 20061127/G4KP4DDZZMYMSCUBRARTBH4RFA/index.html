<html><header><meta charset="utf-8"><title>金手指：白銀戰隊又上場 - 孫柏文</title></header><body><h1>金手指：白銀戰隊又上場 - 孫柏文</h1><p>今日，孫柏文變身成為大家久別重逢嘅「白銀文」，同大家「白銀戰隊」講吓近期白銀走勢。首先，大家都知道，今時今日喺我哋特區財經吹水佬界裏面，冇一個比我對白銀更有信心。原先，本欄每星期出一次，跟住因有大家嘅支持，《金手指》一欄就變為日日出街。本欄變成日日出街嘅第一日，2006年3月6日（大家可以去《蘋果日報》網站嘅「昔日文章」睇吓），我記得為了報答大家嘅支持，我為大家提供咗一個長線投資建議，就係叫大家買白銀，而當日白銀賣10美元一盎斯。當時，我亦有提供對白銀嘅目標價，同埋可能需要嘅時間。<br> 目標價：每盎斯120美元　年期：十年<br> 噚日，小弟落筆嘅一刻，白銀就賣緊13.50美元一盎斯，升幅有35%。當然，就算升咗35%，白銀市價仲離孫柏文為大家篤嘅120美元一盎斯目標價好遠。我建議大家買白銀之後，一路都有解釋點解白銀會升12倍。最基本理由係白銀多年來都係求過於供，每年從世界各大石礦場開採出嚟嘅白銀，有大約5至6億盎斯，而每年全球消耗就高達8億盎斯。<br> 曾經有個fan屎問：「孫柏文，根據最基本嘅經濟學，一旦有求過於供嘅情況出現，價錢就會出現調節。價錢只要升到某一個價位，就會減低需求，同埋刺激供應量上升。最後將求過於供嘅情況消滅，價錢亦會下調。白銀真係可以推翻呢條經濟學理論？」推翻我就唔敢講，不過我可以同大家分析。<br> 首先同大家講供應。白銀喺礦場開採出嚟嘅供應，可以話同白銀價完全無關。因為，極高純度嘅銀礦，自古至今已經開採到七七八八，今時今日白銀已經淪為礦場開採出嚟嘅「副產品」。如果其他一齊開採嘅主要礦產價格唔升，白銀價就算再高，都唔會有新嘅銀礦。所以，大家要知道白銀供應，唔會因白銀價高而增加。</p><p>再同大家講需求。當今世上，白銀消耗量最多嘅三大用途，就係用嚟做首飾，做機械零件，同埋攝影有關嘅菲林film同相紙photographicpaper。用白銀做零件嘅機械，就算銀價升12倍，佔機械嘅總成本都仲係非常少，亦如果機械設計容許，一早已經用咗銅，如果繼續用白銀，就代表做機械零件嘅白銀需求，唔會隨着白銀價高而減少。</p><p>攝影嘅白銀需求有增無減</p><p>又有好多人話，因為數碼相機嘅普及，與攝影有關嘅白銀需求，會漸漸減少。冇錯，攝影菲林差唔多銷聲匿迹，不過如果睇數據，因為有數碼相機，消費者拍照嘅數目大大增加，而因消費者拍照之後，好喜歡將照片印出來，而能夠印得好照片嘅紙張亦需要一層薄薄嘅白銀。與攝影有關嘅白銀需求，其實有增無減。而因相紙上嘅白銀真係好薄，佔總成本唔多，代表與攝影有關嘅白銀需求，唔會隨着白銀價高而減少。<br> 最後，用嚟做首飾嘅白銀需求，確確實實喺呢幾年減少，不過講真，大家最後一次聽到女人話因有樣嘢「貴」，所以就唔扮靚係幾時？甚至乎，只要「白銀價高」變成街知巷聞嘅時候，做首飾嘅白銀需求分分鐘可能增加。聽日，再同大家重溫貨幣政策對銀價嘅影響。</p></body></html>