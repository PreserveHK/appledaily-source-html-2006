<html><header><meta charset="utf-8"><title>轆-Book：DucatiMonster900<br>靚女豪花12萬為怪獸</title></header><body><h1>轆-Book：DucatiMonster900<br>靚女豪花12萬為怪獸</h1><p>意大利DucatiMonster900動靜皆宜就人所共知，改得個名叫「怪獸」，速度上梗係有番咁上下，在機車界絕對沒有人會反對！反觀在遊山玩水上，舒適的操控和馬力的協調，又確令駕駛者能擁有安全和自在的駕駛樂趣，不過對住自己部車太耐，難免會興趣大減，現今不少人會將愛驅重新打扮或改裝型仔配件，新元素除可令新鮮感重現外，最緊要當然是令愛驅有獨一無二的外表和性能！<br>文：TigerL<br>攝影：黃子偉</p><p>靚女Ian是少有揸DucatiMonster900的女車主，而全車改裝費高達12萬更是少之又少；前風擋、碳纖維前泥擋和後泥擋、金屬車底泥擋、電鍍油缸、大口徑排氣管（FullSet）、升高腳踏、Ohlins改裝避震還有很多很多之配件，幾乎全車可改的都不會放過，還有Ian對Monster900的了解不下於男士們，在相熟車行的幫助下，還可自己落手落腳DIY一番。<br> 「其實當我仲未有車牌時，就已經對Ducati嘅車感興趣，理所當然之下，第一部車就係Monster900，吸引地方係M900算係一部民用的街跑，既唔係部太狂嘅野馬，但亦都唔係善良一族，Sport感比較大，對我嚟講絕對剛剛好！論外觀，Sporty嘅造型，睇耐咗老實講係有少少唔夠，咁我咪周圍搵吓有啲乜嘢Parts可以改囉，就係咁一件一件加上去，好似上咗癮咁停唔到手，部份配件裝配需要專業技術同埋知識嘅，當然要車行師傅幫手啦，例如我好鍾意嘅電鍍油缸，街冇得買㗎，要喺車行訂貨，貨到咗咪交畀師傅處理囉，全程我都有睇住㗎，之後睇多咗，師傅又見我好似好有興趣咁，咪開始逐樣逐樣咁慢慢話我知Parts嘅好處同埋用處，𠵱家嚟講，雖未至於識整部車出嚟咁誇，但係講到電單車知識，就絕對好過好多男士！」</p><p>V2引擎低轉好</p><p>「試過有次同一樣揸Monster900嘅男性朋友傾開架車嘅好處，佢淨係識得話意大利名牌唔會差得去邊，其他就乜都唔知，問番我轉頭，諗死我一定唔識答！咁我就話畀佢聽：『淨講引擎方面，V2引擎嘅聲音較低沉雄厚，節奏並不急速，所以唔會有搶背現象（即係一畀油就好似有人拉你向後嘅感覺），而收油拖波入彎，油門反應又非常利落，沒有拖泥帶水，低轉時引擎反應也相當爽朗，證明供油系統和點火時間都非常協調。』最後個朋友當然係目瞪口呆，而我除咗證明自己唔係盲目跟從之外，更重要係想帶出一個訊息，就係有志者事竟成，只要畀多啲時間學習知識，專心一意，就算初哥也可變大師！」</p><p>逐Part鍍金工程大</p><p>A.前風擋：$3,000<br> 碳纖維前泥擋：$3,500<br> B.大口徑排氣管（FullSet）：$20,000<br> 電鍍後視鏡：$1,000/Set<br> C.前煞車碟：$4,500<br> 金屬車底泥擋：$2,800<br> D.日本改裝化油器：$9,000<br> 電鍍油缸：$10,000<br> E.全車金屬電鍍裝飾配件：$20,000<br> 升高腳踏：$4,500<br> 碳纖維後泥擋：$3,500<br> 電鍍輕輪圈：$30,000/Set<br> Ohlins改裝避震：$8,000<br> 大扭油：$1,800<br> 全部改裝總值：$121,600</p><p>PROFILE</p><p>引擎形式：四衝程風油冷90°V2汽缸<br> 缸徑×衝程：92.0×68.0mm<br> 總排氣量：904c.c.<br> 馬力：78hp/8,250rpm<br> 扭力：7.4kgm/6,750rpm<br> 車架形式：Trellis綑架式吊陣車架<br> 傳動系統：亁式多片油壓（6前速鏈傳動）<br> 燃油供應：電子燃油噴注系統<br> 前懸掛系統：倒立套管油壓前叉，120mm行程<br> 後懸掛系統：單筒避震附預載回彈調校144mm行程<br> 前掣動系統：2×320mm煞車碟4活塞Brembo對向卡鉗<br> 後掣動系統：245mm單碟配Brembo雙活塞卡鉗<br> 軸距：1430mm<br> 座高：815mm<br> 車重：185kg<br> 油缸容量：16公升<br> 車輛提供：好運車行有限公司<br> 電話：27084499</p></body></html>