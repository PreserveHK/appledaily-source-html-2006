<html><header><meta charset="utf-8"><title>金手指：<br>魔鬼的抉擇：救經濟？救美元？ - 孫柏文</title></header><body><h1>金手指：<br>魔鬼的抉擇：救經濟？救美元？ - 孫柏文</h1><p>噚日，孫柏文應承過大家會分析貨幣政策對銀價嘅影響，不過，噚日港股不論恒指或者H股指數都跌好多百點，所以今日我嘅貨幣政策分析會擴大至講埋港股。<br> 首先，大家一定要記得主宰各大中央銀行貨幣政策嘅兩大目標。第一個目標，就係維持社會、市場對該貨幣長遠購買力嘅信心；第二目標，就係盡可能令經濟表現有平穩嘅發展。不過，大眾智慧相信呢兩大目標根本上係對立，中央銀行家每日返工放工，就係喺呢兩個目標當中作出取捨、平衡。<br> 而因為呢幾年驅動全球經濟嘅花旗國消費者，消費額都因樓市爆煲而下跌。我多就唔講，淨係因為少咗人做二按，攞錢出來消費條數，每年就會少3000億美元。少3000億有幾多？對花旗國經濟來講，相等於油價由今日嘅60美元一桶，升至120美元一桶。所以，花旗國中央銀行聯儲局，同所有依賴出口去花旗國國家啲中央銀行，例如日本、祖國，都大力將錢推入銀行體系，大量印刷銀紙。希望可以彌補樓市爆煲嘅經濟表現嘅負面影響，等消費者可以繼續消費。亦因有咁多錢湧出來，所以好多非花旗國樓市資產，例如原材料、黃金、白銀、股票都上升。<br> 問題就喺度，正當聯儲局大量印刷銀紙，美元購買力就會削弱。今時今日，歐洲中央銀行唔肯好似聯儲局一樣，「瘋狂」印銀紙，所以大家見到量度美元強弱嘅美滙指數USDollarindex（歐元比重佔50%）係咁跌。</p><p>聯儲局:80點不能穿</p><p>原先由今年中至今，美滙指數都穩步上揚，給空間聯儲局繼續濫發鈔票。點知喺短短幾日之內，市場開始覺得聯儲局如果要彌補樓市爆煲對經濟表現嘅影響，就要印更多銀紙。有更多銀紙就等如購買力會下跌，所以市場相繼拋售美元、買歐元。大家可能會問：「咁關股市乜事？點解會跌咁多？」股市跌嘅原因唔係市場怕美元跌，其實愈跌愈好，股市跌係怕美元跌，聯儲局會開始收斂，唔濫發鈔票甚至有大反應將錢抽走。<br> 最關鍵嘅係，美滙指數已經開始逼近自從73年美元同黃金脫鈎以來，從未跌穿過嘅80點範圍。而因為市場相信，聯儲局覺得如果美滙指數跌穿80點將會引發恐慌性拋售，摧毀全球對美元嘅信心。所以市場亦相信，聯儲局會不惜一切抽錢走去保衛美元，篤爆樓市也在所不辭。市場就係要聯儲局揀，究竟救經濟？或救美元？就係因為咁，股市就跌。不過，就算大家唔信上述嘅解釋，淡友都會用來試圖推低股市，因為用最簡單嘅技術分析，恒指升離200日平均線好多，就算下跌到16800點，「牛市」都算未停。大家應該運用衍生工具，去做啲對沖，以策安全。&#13;</p></body></html>