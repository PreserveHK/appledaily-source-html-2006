<html><header><meta charset="utf-8"><title>金手指：奸險中央銀行的cheap招 - 孫柏文</title></header><body><h1>金手指：奸險中央銀行的cheap招 - 孫柏文</h1><p>噚日，孫柏文為大家提供過「怕中央銀行抽錢走去保衞美元，而抽錢走等於冇資金買股票，令到股票大跌論」，去解釋點解前日全球股票相繼下跌。<br> 首先，大家一定要記得主宰各大中央銀行貨幣政策嘅兩大目標。第一個，就係維持社會、市場對該貨幣長遠購買力嘅信心；第二個，就係盡可能令經濟表現有平穩嘅發展。不過，大眾智慧相信呢兩大目標根本上係對立，中央銀行家每日返工放工，就係喺呢兩個目標當中作出取捨、平衡。<br> 不過，花旗國出現「終極」泡沫爆破，就係佢哋嘅樓市爆煲。所以，所有依賴花旗國消費者繼續消費嘅經濟體系內一班中央銀行，都大量印刷銀紙，希望可以彌補樓市爆煲對經濟表現嘅影響。不過大家可能會問：「咁樣唔係會削弱購買力，引發通脹咩？」<br> 嗰啲希望中央銀行繼續濫發鈔票嘅人最奸險嘅地方，就係可以令普通市民唔覺得手上嘅美元紙幣購買力被削弱。普通市民一向倚賴兩個數據去衡量手上紙幣購買力嘅轉變，第一就係睇通脹率，第二就係睇手上貨幣對其他貨幣嘅滙率。所以只要控制上述兩個指標，就可以瞞天過海，令市民唔覺紙幣購買力被削弱。</p><p>改通脹計法控滙率</p><p>第一個方法，就係控制通脹率計算方法，毋須講多，睇日本就得。今年4、5月，獨立於政府運作嘅日本中央銀行話要減低貨幣供應，點知到8月，日本政府索性將通脹率計算方法改變，令日本中央銀行冇藉口加息。通脹率冇變，市民就唔會覺得購買力被削弱。<br> 第二個方法，就係控制滙率。今時今日量度美元滙率強弱嘅有一個叫做美滙指數USDollarindex。而美滙指數呢幾日係咁跌，跌到從73年美元同黃金脫鈎以來，從未穿破嘅80點範圍。因獨立於政府運作嘅歐洲中央銀行，唔肯好似聯儲局一樣，「瘋狂」印銀紙，美滙指數比重佔57.6%嘅歐元就大升，所以令美滙指數跌。而如果美滙指數跌穿80點將會引發恐慌性拋售，摧毀全球對美元嘅信心。<br> 中央銀行有兩個選擇去挽救美滙指數，第一係不惜一切抽錢走去保衞美元，進一步篤爆樓市也在所不惜，第二係強迫對方歐洲中央銀行一齊去印鈔票。大家可能會問：「點迫？」其實，呢幾日來歐洲各大政府已經開始傳出風聲，用好多政治壓力去迫歐洲中央銀行一齊去印鈔票。甚至話會推出好似祖國嘅外滙管制，唔准資金進入或流出，去威脅歐洲中央銀行，唔就範就一齊引火自焚。<br> 我相信歐洲中央銀行大多數會屈服，一齊去印鈔票。如果真係一齊印，大家可以預期好多類型嘅資產都會大升特升。而升最多就一定係冇得濫發嘅貨幣──黃金、白銀。所以我要問大家：「你今日買咗白銀未？」</p></body></html>