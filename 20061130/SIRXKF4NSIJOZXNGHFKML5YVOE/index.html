<html><header><meta charset="utf-8"><title>股路縱橫：陸續有新部署確利達快開車</title></header><body><h1>股路縱橫：陸續有新部署確利達快開車</h1><p>確利達（1224）噚日高收0.425元，升10.4%，睇個勢，牛皮咗成兩個月，家吓仲未算起步，只係熱緊身，一升破0.44元，新嘅上升浪就確認開始，下一站，股價可以翻一番。<br> 確利達大變身，轉型成為內地大房產股，基金北上，去重慶走咗幾轉，睇見個「波蓆」咁大，嗒晒糖，上次公司配售34億新股，全部由幾個大基金要晒，聽佢哋講，其他上咗車而未揸夠5%嘅基金，起碼有幾十個。<br> 大股東張松橋明益確利達，將估值67.3億元人民幣嘅重慶渝北區心臟地帶11幅地皮同樓房，以大折讓5成嘅33.18億元注入，收新股同CB，CB換股價分10年遞增，由0.28元上升到0.434元。<br> 通常而言，賣家收CB，多係保障自己，睇定先。但張氏呢個月收到CB後，已急不及待換股，家吓已換咗三分二，可見張氏對公司有幾大信心。</p><p>基金看好公司前景</p><p>現時確利達發行股數156.16億股，若最後一批CB換埋，股數將上升至180.53億股，張氏將持有107.14億股，佔59.35%；另外渝港（613）持25.42億股，佔14.08%；再扣埋基金揸住嘅34億股，公司發行股數雖大增，但公眾股東亦只得13.88億股，佔7.7%而已，若有基金再增持，流通量會仲小。<br> 基金對公司前景睇得好好，同佢哋傾開，知道大股東在內地幾個大城市，仲有好多靚地，佢哋有信心公司陸續會有注資行動，「明益」的可能性亦好大。<br> 講番個市，急跌一日後，已拒絕再跌，恒指收市彈番141點，收報18780，國企仲犀利，H指收8402，升番268點，收復番大半失地，未來嘅投資策略，大藍籌只係一隻中移動（941）可取，國企仍係升市嘅主流，金融同保險股調整後可再上，內房股繼續強勢，資源股有機會成為另一個火車頭。<br> 郭兆誠</p></body></html>