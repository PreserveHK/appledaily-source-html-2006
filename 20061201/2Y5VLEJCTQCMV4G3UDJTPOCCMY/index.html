<html><header><meta charset="utf-8"><title>FujitsuT4215　左右180度轉<br>TabletPC　擰頭嚇鬼你</title></header><body><h1>FujitsuT4215　左右180度轉<br>TabletPC　擰頭嚇鬼你</h1><p>好少人諗到，媾女唔出鮮花攻勢、冧女情信等煞食武器，相反花費兩萬元添置部TabletPC更為重要！<br>　　對單身麻甩佬嚟講，使咁多錢為乜先？試諗吓，獨自坐喺公園、車站，懶HighTech咁㩒部機，唔引嚟目光先怪，加上富士通T4215具備現時最In嘅雙向式旋轉屏幕，當配合埋「畫筆功能」，雙劍合璧，寫上一句「ILoveYou」冧女簡直易過食生菜！只怕，唔覺意向咗其他「靚女」表錯情……咁就後悔都嚟唔切。<br>記者：陳國輝<br>攝影：陳盛臣<br>Model：Jack、Chimpy</p><p>追女法寶：擰得、寫得</p><p>女仔想學識點用啲IT嘢，都咪話唔辛苦，但如果有男仔在旁指導教你點玩，咁又唔同喎！《電車男》啲橋都係咁啫，不過用TabletPC嘅「效果」相信比一般電腦奏效得多，事關TabletPC配備獨特扭擰屏幕及畫筆功能，不論喺CoffeeShop、圖書館抑或公園，只要你扭轉個芒面向女仔，即刻可以畀佢知你裏面寫咗啲乜，就算係肉麻字句都唔驚難於啓齒；再者，呢部FujitsuT4215仲可以一次過撐6小時，就算唔好彩連食幾次檸檬，都仲有電博多幾次。</p><p>即場填色畫公仔</p><p>數到TabletPC最過癮嘅武器，一定係畫筆功能，但呢項「分唇」究竟為誰而設，真係唔清楚，試想：「細細部PDA已經支援手寫、Email、記事……咁要TabletPC嗰12.1"大芒嚟做乜？」<br> 計我話，當電子畫板咁隨心填色畫公仔，突然向心儀女仔報個驚喜，咁咪仲好玩！T4215之所以適合做媾女武器，皆因具備雙向式旋轉屏幕，兩個人坐埋，將部機擰嚟擰去，一人畫一筆，幾Sweet；假若好似以前咁得單向旋轉，女孩坐唔啱方向，即時收得皮！</p><p>內置DVD隨街煲碟</p><p>唔計電池，淨機身呢部TabletPC已經重1.98kg，拎出街簡直係一種折磨，掉番轉頭諗，當我悶嗰陣，佢內置嘅雙層燒錄DVD光碟機又提供到即時娛樂喎，加埋5,200mAh電池，可連續6小時唔停煲碟，再睇畫面又唔失禮，全程流暢冇乜窒格，機前仲有一對3D喇叭。<br> 睇《反斗車王》呢類高質素動畫，莫講睇高速移動嘅賽車畫面，就算連汽車引擎聲亦聽得一清二楚；唯一介意係嫌個芒細咗少少，唔緊要啦，話明T4215識得兩邊扭擰，不如畀番啲男士風度，擰過隔籬LadyFrist好過。咁自己咪好悶？唔悶，仲唔眼甘甘望實個女仔冧樣咩！</p><p>雙核對應Vista</p><p>花兩萬蚊買部機淨係用嚟媾女？嘥啲喎！當然，TabletPC賣點係寓工作於娛樂，除咗玩得，實用性亦好緊要。齋睇外形，可能以為T4215同T4210冇分別，實情上一代僅內置CoreDuo處理器，快極都有個譜；但今次就升級做現時最勁嘅Core2Duo（雙核心），喺TabletPC界嚟講固然巴閉，如果你睇得再遠啲，因為T4215行64Bit，即係話對應明年將推出嘅微軟新系統WindowsVista，大概都冇乜問題，計落萬幾蚊條數又抵番晒！再加埋FujitsuLifeBook大堆頭玩資料防盜、硬碟防撞等護機功能，買咗返去實有排用。</p><p>PROFILE</p><p>系統：WindowsXPTabletPCEdition<br> 處理器：IntelCore2Duo2.0GHz<br> 記憶體：1GBDDR2667MHz<br> 屏幕：12.1"XGATFT芒<br> 硬碟：120GB<br> 光碟機：雙層DVDSuperMulti<br> 電池：約6小時<br> 體積：295×244×37.5mm<br> 重量：約1.98kg<br> 售價：$21,880<br> Fujitsu（31012898）</p></body></html>