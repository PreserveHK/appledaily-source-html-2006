<html><header><meta charset="utf-8"><title>煮好鮮食：Fusion齋　唔肥易煮慳荷包</title></header><body><h1>煮好鮮食：Fusion齋　唔肥易煮慳荷包</h1><p>好多人會覺得食齋等於冇啖好食，雖然冇肉但係油淋淋，而且傳統中式齋菜來來去去得嗰幾款，價錢仲一啲都唔平喎。我肥田都係想減肥、想健康又想保住個荷包啫，係咪咁難呀？好彩俾我識到對新派素食好有研究嘅Raymond，佢話中式齋菜太油膩冇變化，西式又太過單調唔多啱香港人。煮同食都經驗豐富嘅佢，就諗到用中式食材配上西式煮法烹調素食，做出Fusion素食頓時令人眼前一亮，口水勁流，好睇好食唔肥又易煮。今次我肥田有救啦﹗<br>記者：肥田<br>攝影：陳陶鈞<br>示範：楊志恒（Raymond）</p><p>鮮香草釀大紅牛茄</p><p>價錢：約$20/4人<br> 需時：20分鐘<br> 材料：意大利牛茄3個、硬豆腐1/4塊、粟米片10克、綜合香草25克、九層塔（SweetBasil）、百里香（Thyme）、松子25克、法國紅葱頭25克、紅酒醋3湯匙（BalsamicVinegar）、橄欖油1湯匙、鹽/黑胡椒適量<br> 做法：將番茄洗淨，切下頂部，挖空。豆腐切成小粒；九層塔、百里香、紅葱頭，切碎。將豆腐粒、香草碎、粟米片及松子，輕輕拌勻加入紅酒醋及橄欖油。所有材料灑上鹽及黑胡椒，釀入番茄即成。</p><p>番茄</p><p>售價<br> （a）$6/斤　平之選<br> （b）$19.4/公斤<br> （c）$9/600g<br> （d）$9.8/100g</p><p>貼士：</p><p>鍾意食芝士的朋友，可以用水牛芝士代替豆腐。嫌粟米片太單調，又可以用有葡萄果仁燕麥的什錦果麥，營養價值更高。</p><p>知多啲：</p><p>番茄的營養成份很高，主要含有維他命A、C、B1、B2、B3及B6、纖維素、檸檬酸、蘋果酸、鉀、鈣、及鎂及磷，還有蛋白質，故生食後能預防高血壓、動脈硬化、貧血、肝臟及腸胃病等等。</p><p>烤意式節瓜</p><p>價錢：$20/4人<br> 需時：20分鐘<br> 材料：意式節瓜1條、紫洋葱半個、車打芝士200克、小茴香2茶匙、羅勒（Basil）2茶匙、鮮番茄300克（約2個）、鹽/黑胡椒適量<br> 做法：節瓜洗淨，對半切開，挖出部份瓜肉。番茄洗淨去皮切粒備用。洋葱切幼粒，小茴香、羅勒切碎。將番茄及香草拌勻，釀入瓜內，灑上洋葱及芝士，再加上鹽、黑胡椒調味。以180℃預熱焗爐15分鐘，將節瓜放入以200℃焗15至20分鐘即成。<br> 貼士：先將番茄底部的皮𠝹十字形，滾水煮半分鐘，即易於去皮</p><p>芝士</p><p>售價<br> （b）$35.9/550g×2包　平之選<br> （c）$10/100g<br> （d）$12/100g</p><p>日式白麵豉焗茄</p><p>價錢：$15/4人<br> 需時：20分鐘<br> 材料：茄子1個、日式白麵豉2湯匙、車打芝士4湯匙、三溫糖2茶匙、橄欖油少許<br> 做法：將茄子對半切開，沾上橄欖油；日式白麵豉與三溫糖加入少許橄欖油拌勻，塗在茄子上，灑上芝士。以220℃預熱焗爐，再以200℃火焗20分鐘即成。<br> 貼士：焗茄子雖然可以少用油，但咁都要掃番少少上面，否則未焗熟已變茄子亁。</p><p>茄子</p><p>售價<br> （a）$6/斤<br> （b）$5.3/公斤　平之選<br> （c）$5.5/306g<br> （d）$12.8/100g</p><p>白蘆笋釀野生竹笙</p><p>價錢：$30/4人<br> 需時：15分鐘<br> 材料：野生竹笙、白蘆笋各20條、杞子10克、低脂牛油25克、白酒少許、薑2片<br> 做法：將竹笙洗淨，泡水至軟，瀝亁備用。將白蘆笋洗淨，削去底部老皮，瀝亁備用。杞子泡水至軟，瀝亁。將蘆笋釀入竹笙。以小火燒熱平底鍋，加入牛油及薑片起鑊，加入竹笙卷煎至金黃。最後再加入杞子及白酒，以小火煮2至3分鐘即成。<br> 貼士：竹笙有助減少腹壁脂肪，又有鎮痛、補氣、降血壓的作用。不過竹笙味淡，落鍋煎的時候加少少牛油，可帶出其鮮味。</p><p>竹笙</p><p>售價<br> （c）$38/両</p><p>鮮菌梅菜百寶袋</p><p>價錢：約$40/4人<br> 需時：20分鐘<br> 材料：鮮冬菇、雞髀菇、鮮草菇、梅菜各100克、日式豆腐袋6個、腐乳半塊、薑/辣椒絲/橄欖油/海鹽/花雕酒/糖/水各少許<br> 做法：將梅菜洗淨，泡水（加入少許海鹽）15分鐘，後瀝亁，切幼備用。將所有菇類、薑切幼粒。將鍋燒熱加入油，爆香薑及辣椒絲，灑上花雕酒及少許清水，加入腐乳、糖及菇類，炒熟，盛起備用。將炒熟的餡料讓入豆腐袋內，封口。隔水蒸3分鐘即成。<br> 貼士：若用牛肝菌、羊肚菌，香味會較濃，味道更豐富和有層次。</p><p>雞髀菇</p><p>售價<br> （c）$23/盒<br> （d）$15.8/盒　平之選</p><p>超市/街市資料</p><p>a.駱克道街市<br> 灣仔駱克道市政大廈<br> <br> b.惠康（荃灣）<br> 荃灣路德圍57-61號地下<br> 24116796<br> <br> c.city'super（銅鑼灣）<br> 銅鑼灣時代廣場B1地庫<br> 25062888<br> <br> d.崇光百貨超市（銅鑼灣）<br> 銅鑼灣軒尼詩道555號崇光百貨地庫2層<br> 28338338</p></body></html>