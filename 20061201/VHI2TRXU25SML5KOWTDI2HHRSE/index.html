<html><header><meta charset="utf-8"><title>馮孝忠食蛇食到厭</title></header><body><h1>馮孝忠食蛇食到厭</h1><p>前一排先講過，恒生每年10月中到2月中，幾乎日日都會請客食蛇同佛跳牆，就連九倉大老闆吳光正，都畀面到會，蛇宴有幾吸引？睇怕都唔使華華多講啦！<br> 上個星期六柯大班先做完東，喺恒生頂樓博愛堂宴請傳媒食蛇，噚日就輪到投資及保險部阿頭馮孝忠做Host，唔止有蛇，仲有蓮子南瓜燕窩露，聽到都食指大動。<br> 雖則話係蛇宴，但頭盤除咗蛇羮之外，仲有佛跳牆任揀，馮孝忠偏偏兩樣都唔食，點咗青紅蘿蔔煲豬肉，佢笑笑口話，已經食咗好多餐蛇同佛跳牆，日日都咁補，真係乜quota都爆晒，所以要節制吓！跟住有同枱高層爆料話，為咗自己嘅健康，又唔想得失班客，所以有時都會出吓蠱惑，用牙菜整齋蛇羮扮吓嘢。<br> 馮孝忠噚日請食嘅蛇宴共六道菜：<br> 蛇羮/佛跳牆<br> 露筍百合蝦球<br> 金華蒸白雪魚<br> 碧綠蜆芥雞<br> 蒜汁肉絲煎生麵<br> 蓮子南瓜燕窩露</p></body></html>