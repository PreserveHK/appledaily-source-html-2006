<html><header><meta charset="utf-8"><title>事業篇：<br>苦中作樂「能記得受苦的知覺」</title></header><body><h1>事業篇：<br>苦中作樂「能記得受苦的知覺」</h1><p>安仔近年負面新聞不斷，一時指他借舊愛上位；一時指他與胡杏兒演出的《肥田囍事》收視低，累肥田在無綫台慶頒獎禮食白果；一時又指他的新碟銷量欠佳。安仔也承認這兩年是事業低潮期：「一個人運氣唔順，的確係諸事不利，有乜衰嘢都關我事。呢兩年的確係我嘅事業低潮，記得我仲喺華星嘅年代，住公屋，其中有張碟賣得幾千張，公司話再出多一張都唔掂，就要我執包袱，當時真係好徬徨，可以話係我事業上第一個低潮，後來唱咗首《翻騰》好受歡迎，我就係咁樣翻生！」<br> 出道20年的安仔，如今面對第二個事業低潮，他自言會欣然面對：「一個藝人可以喺呢行20年，其實已經比好多藝人幸運，我唔係要做百米飛人，只係想做長跑手。」<br> 安仔相信明天會更好，只要有信心必然可克服任何挫折，他說：「我相信一切會好過來，就算唔得又如何？我唔會自怨自艾，因為細個嘅窮日子唔會忘記，每到糧尾阿媽問陳生借完錢開飯，到月頭阿爸出糧，還番錢畀陳生，到月尾又轉問黃太再借嘅日子，月頭有錢就還番畀黃太，因為有借有還先有人肯再借。比起呢啲日子，𠵱家有乜嘢吖！俾人寫吓負面嘢又唔會死得嘅，呢一年我真係睇化咗好多，冇以前咁食古不化，成日為呢啲嘢唔開心。同埋我好相信，只要有實力，乜都唔使怕。」</p><p>望再拍電視劇</p><p>安仔續說：「許志安今日擁有嘅嘢，已經比好多人幸福。講衰啲，真係有大把人不幸過自己，而我𠵱家最起碼有物業，有車有司機，可以畀爸爸一個較舒適嘅生活，經濟冇乜大問題，真係感恩都嚟唔切。」<br> 問安仔明年有甚麼翻生大計？他說：「唱歌依然會係主打，我希望下年可以炮製一張風格好唔同嘅唱片，拍一部有水準嘅電影。如果有好嘅電視劇，我唔介意再拍，因為今次拍《肥田》幾好玩，拍完呢齣劇，行街撞到人，佢哋都叫我做大四喜，證明拍劇幫助藝人入屋。」</p></body></html>