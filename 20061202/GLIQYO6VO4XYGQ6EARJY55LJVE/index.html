<html><header><meta charset="utf-8"><title>難忘借糧日子　激起奮鬥之心<br>許志安自力翻生不靠Sammi</title></header><body><h1>難忘借糧日子　激起奮鬥之心<br>許志安自力翻生不靠Sammi</h1><p>許志安在90'的華星年代，經歷事業最低潮，差點兒要執包袱離開娛樂圈。一直銘記昔日貧困日子的安仔，後來憑一曲《翻騰》從谷底翻身。今年他面對第二個事業低潮，安仔深信毋須借助任何人，舊愛鄭秀文也不例外，憑實力一樣可以熬出個雨後陽光。　撰文：陳月媚</p><p>愛情篇：<br>會過去的「以往那轟烈漸漸會變溫柔」</p><p>許志安自從與鄭秀文（Sammi）分手後，感情生活一片空白，可是每當傳媒提起其感情生活時，總是不厭其煩問起Sammi，安仔沒好氣的說：「老實講，我同Sammi分開咗四、五年，分開咗之後傳媒影到我哋一齊，又以為我哋復合，根本由始至終，我哋分手之後冇再復合。但唔做情侶，唔代表我哋唔可以昇華做好朋友，所以我哋偶爾會通吓電話同食吓飯。」</p><p>極力維護Sammi</p><p>外間一直傳Sammi患抑鬱症，所以經常躲在家不見人又不肯工作，安仔極力維護舊愛說：「佢精神健康過你呀！只不過佢𠵱家心態唔同咗，唔會同任何人鬥，只係想做喜歡嘅事。今時今日唔使再為搵錢而做嘢，當然可以選擇，佢鍾意喺屋企畫吓畫、睇吓書同去吓旅行，生活得好開心同充實，作為朋友，我好替佢開心。」<br> 安仔指到目前為止，真正愛過的女人只有兩個，一個是以前讀書時代的初戀情人，拍拖八年分手，其後晉身娛圈便戀上Sammi，其他的緋聞全屬笑料：「我唔容易去投入一段感情，所以咁耐都係認真拍過兩次拖，之前傳我同M8公司老闆娘拍拖，根本冇咁嘅事，我哋只係朋友，而韓紅就更加係我人生中最搞笑嘅緋聞，報紙刊出呢段報道後，我俾人笑到面黃，其實佢係我契妹，就係咁簡單。」<br> 既然感情空白，為何不考慮重新追求Sammi呢？安仔笑說：「放過我啦！可唔可以唔好問佢嘅嘢，呢個係唔係許志安專訪嚟㗎！你係咁問佢啲嘢，我唔想俾人誤會我借佢做宣傳，呢排我嘅負面新聞已經夠多！」再三要求他回答，他才不情願地說：「我哋當初分手係因為唔夾，既然係唔夾，再走番埋一齊結果咪係一樣，咁何必勉強？𠵱家做好朋友咪仲好，我都好希望佢有一日搵到真愛，我亦搵到啱自己嘅伴，不過我係一個極度麻煩嘅人，又怕女人太主動，所以要識女朋友唔容易。」<br> 場地提供：Gossip51<br> 攝影：林德雄</p></body></html>