<html><header><meta charset="utf-8"><title>ExtraVirgin高貴襟撈</title></header><body><h1>ExtraVirgin高貴襟撈</h1><p>喺食物安全危機四伏嘅時代，大家更明白健康最緊要，煮食更肯落本；貴價嘅橄欖油亦多咗人用。但你了解橄欖油嗎？成日聽人講，橄欖油唔落得鑊，話隻油煙點低，熱咗會產生有害物質，只可撈沙律喎。但睇番藥廠MerckIndex的數字，普遍頂級橄欖油的煙點都有208℃，落鑊都唔會食壞人。關於橄欖油的種種，有乜唔明，睇埋落去啦。<br>記者：劉昱蘭<br>攝影：譚盈傑<br>示範：菓一道健康餐廳廚師絲姐&amp;Quyen（31677683）<br>鳴謝︰菓一道DirectorAndy資料提供</p><p>橄欖油分等級<br>第一類︰特級初榨橄欖油（ExtraVirginOliveOil）</p><p>橄欖油有嘢講︰我係由最頂級的橄欖冷壓榨而成，處理過程最快，所以被氧化度低，自由酸度亦隨之而低，不多於0.8%。落鑊炒絕冇問題，不過我咁Raw咁香，色水都深色啲靚啲，煮咗就嘥咗陣天然香味啫。</p><p>a.橄欖油拌黑芝麻醬煙鴨胸沙律</p><p>需時︰7分鐘<br> 材料：煙鴨胸4片、青瓜3片、番茄3片、沙律菜120克<br> 醬汁︰橄欖油/白酒/各1/2茶匙、黑醋1茶匙、鹽/黑胡椒/糖各少許、蒜茸1/3茶匙、黑芝麻醬1湯匙、紅甜椒1/4個</p><p>第二類︰初榨橄欖油（VirginOliveOil）</p><p>橄欖油有嘢講︰我就冇大哥Extra咁天然，處理時間長咗，酸度就高啲，但都不多於2%。煙點係215℃，用我嚟打個意粉醬輕煮，就最Perfect嘞。</p><p>b.意式洋荽合桃醬炒意粉</p><p>需時︰15分鐘<br> 材料︰花虎蝦3隻、意粉200克、番茄仔5粒、西蘭花1/4個、洋荽1両、合桃12粒、橄欖油2湯匙、黑胡椒1茶匙、鹽/鹽水/蒜茸各適量</p><p>做法：西蘭花汆水，另鹽水煮意粉留用，其間把洋荽、合桃、橄欖油、黑胡椒和鹽，放入攪拌機內打勻。蒜茸起油鑊，加入番茄仔及西蘭花炒意粉，最後拌入1或2湯匙已打好的醬及鹽略兜調味即可。</p><p>第三類︰純橄欖油（PureOliveOil）</p><p>橄欖油有嘢講︰我係經提煉嘅，色水深啲亦冇咁香，煎炒用我就唔怕浪費啦，而且我煙點有成225℃，煮嘢至啱。我嘅酸度都不高於3.3%嘅，大可放心。</p><p>c.冰島鱈魚扒醃松茸菇汁</p><p>需時︰20分鐘<br> 材料：白鱈魚扒5安士、有機發芽糙米飯1碗、松茸菇1/2両、有機豆奶2湯匙、水1碗、鹽/胡椒粉/糖/生粉各適量、紅洋葱1/2個、薑/葱各少許、西蘭花少許<br> 醃料︰酒/鹽/糖/胡椒粉/麻油/生粉各少許、雞蛋1隻<br> <br> 做法：白鱈魚醃好，松茸菇洗淨浸軟，連已洗淨切圈的紅洋葱一起，放入攪拌機內打成茸。橄欖油起鑊，可用膠壺噴油，能更易控制少油份量。中火煎約3、4分鐘左右，轉為金黃色時上碟。薑葱起鑊，放入已打好的松茸菇茸，加水及豆奶煮滾，落鹽、胡椒粉、糖及生粉調味，最後埋生粉芡，淋上魚面。上碟先鋪飯底、西蘭花伴碟即可。</p><p>橄欖油Q&amp;A<br>Q1）橄欖油除咗以上3類，仲有冇其他？</p><p>超市最常見嘅，就係第1類（ExtraVirgin）。其他種類如混合其他油而成的橄欖油及PomanceOil（由剩餘的橄欖渣滓再壓榨成的油），嚴格嚟講就唔算橄欖油。可能仲會見到其他字眼如Prue、Classic等，呢啲就算入第3類（即純橄欖油類）。</p><p>Q2）點解橄欖油咁健康？</p><p>買油就最緊要識睇脂肪酸數據，橄欖油好就好在，飽和脂肪酸低，而相反地，幫助製造良好膽固醇的單元飽和脂肪酸又高喎。數據話依次序排，橄欖油高達82%、芥花籽油76%、花生油61%、葵花籽油21%、粟米油只得27%。</p><p>Q3）邊度嘅橄欖油最靚？</p><p>意大利就最有名，但其實地中海地區一帶，氣候適宜橄欖生長，因此製成的油皆十分優質有名氣。</p><p>售賣點：</p><p>（a）SogoFreshmart<br> 銅鑼灣Sogo地庫2層（28338338）<br> <br> （b）惠康超級廣場<br> 銅鑼灣記利佐治街25至29號（25774958）<br> <br> （c）生活素質<br> 灣仔軒尼詩道185號地下（31079150）<br> <br> （d）city'super<br> 銅鑼灣時代廣場B1層（25062888）</p></body></html>