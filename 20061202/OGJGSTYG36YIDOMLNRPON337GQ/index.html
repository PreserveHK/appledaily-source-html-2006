<html><header><meta charset="utf-8"><title>球愛妍情：也談多哈亞運 - WENDY</title></header><body><h1>球愛妍情：也談多哈亞運 - WENDY</h1><p>前晚觀看體育台節目「體育王」，兩個主持響度扮卡塔爾人，提高把聲扮講卡塔爾話，真係笑鬼死。嗰晚佢哋嘅題材係圍繞多哈亞運，今屆亞運主辦國卡塔爾，講真對呢個國家唔太熟識，只知道有好多足球員嘅職業生涯去到尾聲，就會去卡塔爾聯賽搵食。咪以為淨係成熟女士們想搵個好男人標尾會，卡塔爾都係足球員標尾會嘅聖地。<br> 以為人口得70幾萬嘅卡塔爾，當地聯賽水準唔會高得去邊啦，但大家估唔到嘅係，今屆亞洲足球先生就係卡塔爾一位年僅18歲嘅青年球員，似乎亞洲足協想畀下面今次嘅亞運主辦國而已！</p><p>最想睇女子足球</p><p>今次嘅亞運，我最想睇嘅就係女子足球，睇下佢哋對腳會唔會好粗，又或者睇下同男子足球有咩分別，可能好波過男仔都未定。之前亦聽過北韓女子球員，因不滿球證判決而打球證一事，我哋女仔發起火上嚟，都唔係人咁品㗎。<br> 香港喺亞運最好成績係98年喺曼谷拿到5面金牌，希望今次可以打破到紀錄啦！<br> WENDY<br> 由歐國盃EuroBabes，變身球彩台受歡迎主持。</p></body></html>