<html><header><meta charset="utf-8"><title>潮上身</title></header><body><h1>潮上身</h1><p>蔡卓妍Punk爆皮帶</p><p>「呢條Joseph皮帶有好多窩釘，幾punk。其實呢個牌子都幾貴，但嗰次去日本，見到減價，由2,000幾蚊減到1,000蚊，所以就買。我覺得近年都興punk嘅服飾，一套OL衫襯少少punk味嘅飾物都會好好睇，覺得呢啲嘢係必備嘅。我諗呢款皮帶一定會係潮流物品，襯乜嘢衫都得，好方便。」</p><p>楊崢勁搶眼長靴</p><p>「呢一對boots係我喺米蘭買嘅，我本身唔係Gucci迷，只會揀某啲特別嘅items。不過第一眼就覺得呢對靴好搶眼，因為比較鮮色，喺冬天用嚟襯衫好易。有時着一條連身裙，再加一對鮮色啲嘅靴已經好好睇。」</p><p>薛凱琪豬腸粉頸巾</p><p>「我鍾意呢條頸巾設計夠簡單，簡單就是美嘛，仲有呢個牌子產品主要係出單色，好似今年夏天咁，佢哋只係出咗灰、白同埋粉紅三隻色。淨色好處就係容易襯衫，加上呢個牌子唔係好貴，又夠young，仲有啲似豬腸粉咁好得意。」</p><p>陳敏之紀念版波鞋</p><p>「呢對紀念版波鞋大約1,500蚊，不過𠵱家已經炒到2,000幾蚊，我成日都會去呢間舖買嘢，已經買到好熟，所以老闆會留啲紀念版、限量版波鞋畀我。屋企有好多限量版同紀念版波鞋，呢對鞋最近好hit，香港都冇幾多。」<br> 採訪、攝影：李珮洳、楊潔雯、王連連</p></body></html>