<html><header><meta charset="utf-8"><title>《俠影魔龍》打造古裝版星戰<br>𡃁仔學法騎龍抗邪帝</title></header><body><h1>《俠影魔龍》打造古裝版星戰<br>𡃁仔學法騎龍抗邪帝</h1><p>呢個世界興一窩蜂玩到殘！繼《魔戒》（TheLordoftheRing）系列收得，《魔幻王國：獅子．女巫．魔衣櫥》(TheChroniclesofNarnia:TheLionTheWitchandTheWardrobe)唔多叫好但又叫座之後，跟住又有同類嘅魔幻電影面世，又係玩魔法劍術同特技嘅《俠影魔龍》（Eragon），相信魔幻片迷一樣會乖乖排隊入場。　撰文：戶川淳</p><p>今個月14號本地正式上映嘅《俠影魔龍》，又係玩三部曲，套片係改編自暢銷魔幻小說《Inheritance》嘅同名首部曲，古仔仲十足《魔戒》溝《星球大戰》（StarWars），講好耐好耐以前，有個擁有特殊力量嘅龍騎士組織入面，戈巴托（KingGalbatorix）唔係為爭魔戒，而係因為爭火龍而誤入魔道。</p><p>報殺叔之仇</p><p>片中15歲主角伊拉岡（Eragon）無意中發現火龍蛋，之後孵出火龍Saphira，佢將火龍一事隱瞞，搞到養大佢嘅叔叔被殺，於是喺恩師布藍同埋火龍隨行下，佢決心苦練法術、劍術同騎火龍，兼且加入埋叛軍Varden，踏上復仇之旅，對抗邪惡皇帝戈巴托，聽落係咪好似《星戰》呢?<br> 男主角愛德華斯皮雅士(EdSpeleers)雖然係名不經傳嘅新人，勝在生得青靚白淨，相信會因為呢套片成為唔少女嘅白馬王子，而片中配角來頭夠勁，有謝洛美艾朗斯（JeremyIrons）同尊麥高維治（JohnMalkovich）等，最令人意外係英國騷靈女歌手JossStone都喺片中處女演出。</p><p>特技有睇頭</p><p>至於導演史提芬凡米亞（StefenFangmeier）雖然係首次拍電影，但佢曾為《未來戰士續集》（Terminator2JudgmentDay）、《侏羅紀公園》（JurassicPark）等獲奧斯卡最佳視覺效果大獎嘅電影做特技，加埋《魔戒》嘅WetaWorkshop同佐治魯卡斯（GeorgeLucas）間IndustrialLight&amp;Magic亦拔刀相助，睇怕就算好唔過《魔戒》，都冇理由會衰過《魔幻王國》啦，不過，隻醜樣火龍真係扣咗唔少分數！</p></body></html>