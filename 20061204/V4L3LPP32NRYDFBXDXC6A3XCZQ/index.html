<html><header><meta charset="utf-8"><title>嘩！新Tech：北京直擊諾記發布會<br>13.1mm8成金屬玩滑手</title></header><body><h1>嘩！新Tech：北京直擊諾記發布會<br>13.1mm8成金屬玩滑手</h1><p>「薄」呢個字，點解講極都仲有話題？<br>或者女人天生就鍾意的骰、小巧、可愛嘅隨身玩意，特別係AV產品，唔單止要滿足個人虛榮心，仲要喺朋友面前晒吓，咁先至威。你話喇，帶住牛龜咁大部嘅所謂「潮物」，試問有邊個敢拎出街見人先！各大手機「名門」經已晒冷，唯獨諾記日前才正式公布以纖薄為主題嘅手機。太遲？仲未算，厚13.1mm，雖然呢個數字未必最吸引，但贏在用金屬靚料包裝，摸上手滑溜之餘仲不失華麗，就算韓Phone力谷6.9mm卡紙咁薄嘅手機，依然未驚過！<br>記者、攝影：陳國輝</p><p>餓男紮硬馬影女</p><p>入到位於北京嘅發布會場，我第一句想講嘅就係「使唔使搞到皇宮咁豪呀！」金色石柱上雕刻咗唔同花紋，天花上嘅假簷篷仲設計到鬼火咁逼真。不過，呢啲原來都係酒店嘅原有設計……反正最能夠令大家停住腳步，始終係會場入面吧嘅ShowGirl。佢哋一嚟到，即令在場傳媒通通變晒做電車男，對住靚女閃個唔停，更抵死有人仲懶Pro咁擘開八字腳、紮晒馬擺Pose喪影，淨係睇佢表演已經搶鏡過ShowGirl好多！<br> 呢次總共發布3款07年先推出嘅手機，除咗薄身、玩金屬質感嘅N6300，仲公布咗高階3G手機N6290及入門級最啱玩嘅N2626。又展示走矜貴路線嘅8800Sirocco、重Fashion味嘅L'Amour系列及商務專用機E62。雖然全部喺香港見晒街，但國內依然未開售，全場加埋差不多有6款咁多，睇見國內傳媒逐部試玩，試都試到手軟。</p><p>揸上手啱啱好</p><p>係咪機身愈薄就叫愈好？看你點睇。靚當然重要，但早前有人擔心如果機身太薄，攝入褲袋容易「坐爆」，傾得耐又會好唔舒服。呢部N6300勝在有8成以上物料由金屬包住，仲係唔易印上手指紋嗰隻，唔使怕污糟。以13.1mm厚度嚟講，想攝落裙袋、褲袋或者化妝袋都唔難；甚至女人最忌嘅User-friendly問題都唔使擔心，N6300採用較簡單嘅S40平台，上網、Send訊息有晒Icon引導你玩，加埋可以自己Set動畫Wallpaper，你想點變都得啦！</p><p>200萬像快靚正</p><p>拎起手上部iPodnano，你可能會問：「薄成咁，佢裏面點裝到個彩芒同埋2GB容量㗎？」事實再一次話畀大家知，薄身機確實有力搭上現時最勁嘅多媒體分唇。N6300雖然冇現階段最強嘅500萬像素相機，或內置以GB計算嘅記憶體。但當佢機背個200萬像素鏡頭搭埋個1,670萬色彩芒影相嗰陣，Preview畫面非常清晰，而且邊位夠銳利，再㩒埋快門影相，估唔到反應咁快，就算曬唔出特大嘅8R相，都可以抄落電腦Set做Wallpaper，甚至曬標準3R相都唔成問題，薄機之中，咁嘅分唇已叫頂級。</p><p>現場特搜</p><p>N6300PROFILE</p><p>制式：GSM三頻<br> 體積：106.4×43.6×13.1mm<br> 重量：91g<br> 屏幕：1,670萬色芒<br> 通話時間：210分鐘<br> 備用時間：336小時<br> 主要功能：200萬像素相機、8倍數碼變焦、音樂播放器、支援microSD記憶卡、聲控撥號、對講機<br> 顏色：銀、黑<br> 售價：250歐元（約$2,500港紙）<br> 推出日期：07年第一季</p></body></html>