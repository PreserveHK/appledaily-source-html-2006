<html><header><meta charset="utf-8"><title>金手指：跟進可以升一倍的股票 - 孫柏文</title></header><body><h1>金手指：跟進可以升一倍的股票 - 孫柏文</h1><p>兩個禮拜前，孫柏文同大家推介一隻可以升一倍嘅股票──358江西銅業。<br> 當時我話，只要市場相信「高銅價」唔係泡沫，而係因有本身供求、價高嘅理由，江銅就可以升一倍。<br> 理由係，睇江銅由7至10月嘅第三季可以賺0.518人民幣一股，即係話，每年每股盈利2元一股。<br> 當然，第三季銅價亦於3.2至3.7美元一磅之間徘徊（噚日落筆一刻，銅價每磅3.14美元），所以江銅想每年每股有2元盈利，銅價一定要重上呢個水平。</p><p>200日線點都要試試</p><p>每股有2元盈利，而市場又覺得江銅應該有八倍市盈率時，股價就可升到16元。噚日收市，江銅股價就係8.36元。<br> 大家可能會問：「上一次第三季，銅價徘徊喺高位，市場知江銅會賺大錢。<br> 不過，因為市場都相信銅價係泡沫，所以江銅股價都冇受惠，今次銅價就算重返高位，江銅股價點解會升呢？」</p><p>佔盡天時地利人和</p><p>今次江銅股價會升嘅理由係，銅價再挑戰200日線，只要唔跌穿，市場就會確定銅價升軌繼續，江銅股價就會有爆炸性升幅。<br> 好多時，一隻股票好、原材料又好，上升速度有如銅價自05年5月至06年5月咁急、咁多，都需要下試200日平均線，才知道是否升勢繼續。大家可能會問：「咁樣嘅情況，有冇前科可鑑」有，我今日畫咗個圖表，提供個例子畀大家睇睇。<br> 大家只要睇吓05年中至06年初，油價同857中石油股價嘅走勢關係圖，就會明白我嘅意思。<br> 最後，銅價要重拾升軌，其實已經佔盡天時、地利、人和。<br> 首先，有花旗國中央銀行濫發鈔票，仲有，祖國需求有增無減等等嘅基本理由，銅價應該可以保持升勢。銅價幾時可以肯定重返200日平均線之上？我唔知道，不過發生嘅一刻，孫柏文當然會提醒大家。</p></body></html>