<html><header><meta charset="utf-8"><title>瘦身Buffet×螢爆碌齡<br>食住玩$200.7</title></header><body><h1>瘦身Buffet×螢爆碌齡<br>食住玩$200.7</h1><p>最近九龍灣展貿改名為EMax，變身吃喝玩樂消閒中心！先爆出全東九龍最大保齡球場，再嚟新開業嘅豐膳餐廳，諗出獨家愈食愈瘦Buffet；$200.7碌齡加Buffet串燒食住玩，點解咁刁鑽？都係想預祝出年係2007年啫！<br>記者：朱崇德<br>攝影：林栢鈞</p><p>豐膳餐廳酒店級Buffet</p><p>九龍灣同觀塘一帶，午晚兩餐做純Buffet嘅餐廳本來唔多，豐膳仲玩埋酒店級更是罕見！剛開業未夠2星期，馬上成為附近OL嘅人氣飯堂；即切刺身兼壽司吧、中式燒臘配西式烤焗靚扒、朱古力噴泉甜品吧，香港一般大酒店Buffet都係咁上下！<br> 具30多年酒店經驗嘅總廚海哥話：「我哋最近仲諗出『愈食愈瘦』新菜單！聖誕臨近，餐餐大魚大肉，未必咁健康，所以新菜全以高纖五穀配菜蔬入饌！」可以清清腸胃，諗得都幾周到。</p><p>香港保齡球城　東九龍至大！</p><p>24條球道（明年初增至48條），加6萬呎大場，由於前身為展貿，所以樓底特高、無柱位阻隔，打起波嚟毫無壓迫感；場內特設「防撞欄」球道4條，可防止保齡球落邊坑，是專為初學者設計。另備有VIP房，只需$1,088，包4條球道任打1小時！仲特設螢光球道及閃燈設計，簡直型爆！</p><p>1.葵花籽素翅烏龍麵</p><p>日式冷麵做法，以幼滑的烏龍麵，拌素翅及僅軟身的甘笋絲同食；葵花籽醬油汁，亦好帶出冷麵的鮮味。</p><p>2.小米雙籽沙律</p><p>小麥米飯糰本有點削口，以葵花籽的香及杞子的清甜作點綴，一口咬下，裏面還藏有軟軟的蘋果粒，軟腍得宜。</p><p>3.紅酒燴蘋果肉桂</p><p>以帶果香清甜的智利紅酒，慢火細煮35分鐘使蘋果片腍軟入味，以肉桂添其香，少酒味清，多食亦不醉！</p><p>4.有機紅花豆</p><p>傳統茄汁焗豆，以紅花豆重新演繹，豆味更香兼有嚼勁；香料加入紅辣粉，感覺點點墨西哥香辣風情。</p><p>5.雜菜雲耳靈芝菇</p><p>純沙律菜西式做法味太清寡，配以雲耳的脆口及靈芝菇的芳香，再加點點沙律醋吊味，入口感覺半中西有變化。</p><p>6.金巴利汁野米火雞卷</p><p>原隻火雞嫩烤切片，內夾煙韌小野米，外灑香甜金巴利汁，外軟內腍，吃下一口果香肉汁清甜。</p><p>碌齡、Buffet串燒優惠</p><p>豐膳餐廳（26202909）<br> 地址：九龍灣展貿徑1號EMax3樓<br> 原價：自助晚餐$208/人（加一服務費$20.8）、碌齡$42/局（租鞋$10）<br> <br> 原價總數：$280.8/人<br> 優惠價：$200.7/人（包括晚餐Buffet及保齡球賽1局）</p><p>優惠日期：即日至21/12<br> 香港保齡球城（26203010）<br> 地址：九龍灣展貿徑1號EMax地下HallA</p><p>註：香港保齡球城由即日至14/12因有慈善賽事舉辦，讀者在晚餐Buffet後將獲保齡球券一張，並可於15/12至21/12期間享受1局球賽優惠。</p></body></html>