<html><header><meta charset="utf-8"><title>地產連線：長實樓成日俾人鬧</title></header><body><h1>地產連線：長實樓成日俾人鬧</h1><p>瀏覽開地產討論區嘅朋友，都睇過唔少鬧長實樓嘅主題，網友firestick大惑不解，於是問大家：「點解成日有人話長實樓唔掂？」仲叫人舉例子，點知短短兩日，已經有60個回應，當中唔少係住緊長實樓嘅網友，乘機大吐苦水！<br> ger@280話：「我住過三間長實樓，室內冇一幅牆係平嘅！從天台望落樓下，大廈外牆有波浪美…電梯走廊嘅瓷磚，求其鋪上去就算；牆身近天花位唔夠一件磚位，索性唔鋪…手工可以差成咁？」佢仲不忘自嘲：「可能我住長實啲平樓啦，納米、名門嗰啲或者會好啲……」<br> 另一位「受害者」dcpok亦一肚氣：「我𠵱家住緊長實樓，兩年樓齡，第一日收樓，感覺比睇樓嗰時細好多，電器都係佢自己嘢，洗衣機用一年就壞，雪櫃門兩年後爛咗，馬桶就得半年命，啲牆全部空心……」</p><p>壟斷消費服務</p><p>亦有網友不滿長實連消費嘅選擇都冇。ac325i話：「新樓玩埋monopoly，除咗now同hutchison，你都唔使旨意玩到其他嘢，裝有線你要畀三千幾裝隻私家鑊，手機永遠接收唔好。」<br> 亦都有網友就話要公平啲，因為長實樓多人住，所以先多人講，而長實方面就未有回應。</p></body></html>