<html><header><meta charset="utf-8"><title>嘩！新Tech：直擊ITU電信展06<br>日韓反傳統　女尊男卑<br>專攻LadyPhone</title></header><body><h1>嘩！新Tech：直擊ITU電信展06<br>日韓反傳統　女尊男卑<br>專攻LadyPhone</h1><p>今次電信展（ITU）入場費高達$325，在香港嚟講算係幾貴㗎，今屆特別多日韓女仔機款，靚女加靚機，搞到好似Fashion展咁，可惜好多新產品都係Concept機，未必有得賣，大家往往就得個睇字，要等明年先有真身睇；而東芝兩部新機就挾住個勢，有埋價錢立刻推出㖭。<br><br>記者：陳國輝、許福合<br>攝影：林栢鈞</p><p>東芝搵索女壓陣</p><p>東芝跟數記合作推出3G及2G手機已有一段時間，今次選擇喺ITU裏面再度公布，絕對唔出奇！男人一定流晒口水，先有6位着吊帶短裙Model落嚟Catwalk。係女人的話，望見粉紅色花花機殼3G機TX80，亦會為之心動，皆因外形卡娃兒、顏色搶眼之外，仲配備320萬像素相機兼補光燈，更有幾款手動拍攝效果任你調整，加上機面一對立體聲喇叭，絕對係聲畫兼備。</p><p>同場仲發布咗一部2G手機TS32，繼續玩朱古力咁薄，機身顏色唔再玩黑、白、銀咁行，改晒做金、黑及紫色，女仔咁貪靚實鍾意啦！分唇比上代TS30差唔多，維持原有嘅130萬像素相機及microSD卡，支援影相聽歌梗係冇問題啦！</p><p>三星女仔機　不日放送</p><p>每逢大Show必玩到大一大嘅韓國SAMSUNG，今次淨係個Booth已經有3、4層樓高，肯定係全場最爆嗰隻；講Product，其實喺機場一帶佢啲廣告早已橫掃好多地方，甚至連機場入境大堂都有！全場最勁係Ultra系列Video及Music，機身同樣9.4mm薄，但Video就係3G機，多咗扭屏「分唇」；Music就設計到iPod咁款，機背仲有件秘密武器，究竟係乜就唔肯講……因為呢兩部機收晒入玻璃櫃，小記直情想拍多兩張相都困難，惟有等出年1、2月揭曉啦！</p><p>TheUltraVideo玩扭屏：</p><p>WCDMA/GSM三頻、26萬色扭擰芒、200萬像素相機，Video機身咁薄仲玩扭屏，真有啲擔心會拗斷。</p><p>P930電視手機：</p><p>呢款P930支援電視手機DVB-H制式，屏幕可90度拉開。</p><p>UltraMusic有秘密：</p><p>十足MP3嘅UltraMusic係GSM三頻機、26萬色芒、200萬像素相機，可用microSD卡，個樣好靚，聽講機背有秘密喎。</p><p>摩記話女仔要睇電視</p><p>當女仔嚟到MOTOROLA攤位，一定會尖叫：「嘩，碧咸你幾時破咗相㗎？」冇錯，最近摩記就喺呢位靚仔面上𠝹咗一刀，仲留低咗條好深、好明顯嘅疤痕！各位女士唔好誤會，其實係電腦效果，為配備HSDPA技術嘅maxxV3再做代言。摩記認為女性除咗要薄，電視係另一個吸引之處，所以大玩3.5G，提升傳輸速度，加埋碧咸代言，打入女性市場。摩記仲公布行Linux系統嘅E6，呢部機就搵周董做代言人，擺明主打亞洲女性市場，主攻女仔PDA電話市場！</p><p>maxxV3</p><p>WCDMA/GSM三頻、26萬色芒、130萬像素相機、HSDPA。</p><p>E6</p><p>GSM四頻、26萬色芒、LinuxOS、200萬像素相機、微距。</p><p>LGKE800玩質感</p><p>同為韓國血統嘅LG，亦公布Chocolate系列KE800，機面數字掣勁玩質感，加入咗一個200萬像素相機，可惜難以自拍。<br> KE820備有GSM三頻、26萬色芒、200萬像素相機、內置128MB記憶體。</p><p>畀$325入場睇ITU抵唔抵？</p><p>June：「好多機都無得賣，得個睇字，唔係太特別。不過知道未來手機款式玩顏色，咁𠵱家就唔使咁急換。」</p><p>Cathy：「入場費貴，新機無得賣，好悶。好似SAMSUNG手機咁，仲要明年先到，睇咗等於無睇。」</p><p>強：「世界級嘅電信展一定要睇，但好多機都係玩Concept，唔係IT發燒友就唔啱，不過女Model就好有水準。」</p><p>12月4至8日<br> 地點：赤鱲角亞洲國際博覽館<br> 查詢：www.itu.int、www.world2006.hk</p></body></html>