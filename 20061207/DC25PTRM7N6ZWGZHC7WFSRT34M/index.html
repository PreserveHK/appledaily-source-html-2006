<html><header><meta charset="utf-8"><title>意外驚喜聖誕　白烚黃麖更鮮</title></header><body><h1>意外驚喜聖誕　白烚黃麖更鮮</h1><p>聖誕節唔想食火雞？不如試吓傳統意大利聖誕餐！國教為天主教的意大利好重視聖誕節，每個家庭都會整聖誕大餐，不過就唔係食火雞，而係食豬、黃麖同野兔，簡單烚熟，但是醬汁就極具心思，能帶出肉類的精華。想試意大利人由細食到大的傳統聖誕美食的話，𠵱家喺DiVino就可以食到，款款富有意大利家鄉風味，配埋紅酒簡直係非一般享受，令人不期然講句：「BuonNatale！（意大利語的聖誕快樂）」<br>記者：林思樂<br>攝影：譚盈傑<br>Model：鋒、Angel、科拉、Rainco</p><p>意大利家鄉美食</p><p>意大利人好重視聖誕節，除望彌撒仲會擦餐勁，不過就唔似美國人食火雞，而係炮製各種肉類如雞、豬、兔及黃麖等，好多都係就咁用水烚熟，再配上特色醬汁和配料，務求保留肉質鮮味。行政總廚Michele話：「我哋希望將意大利菜中最樸實的風味帶畀客人。」餐廳在今個月更為每位客人送上聖誕禮物，當然唔係朱古力咁老套，而係意大利傳統聖誕蛋糕Panettone，以香濃牛油和雞蛋自家焗製，不過Michele唔畀大家睇Panettone個真身，要保持神秘感！</p><p>紅酒伴佳餚</p><p>總廚Michele認為佳餚要配美酒先係最高享受，所以餐廳提供40種來自世界各地的美酒，其中餐牌上有4成是意大利酒，好多都係首次在香港售賣，好少地方飲得到。呢度啲酒可以一杯杯咁叫試多幾款。酒保對不同菜式夾不同酒好有堅持，佢話喺聖誕推出嘅幾款菜式一定要配紅酒先夾，更首推紅酒AmanoPrimitivo和雞尾酒DiVinoMartini。</p><p>每晚7:30送上心情之菜</p><p>DiVino仲保留一個意大利特色，就係每晚6:00至8:00都係DivinoAperitifMoment，提供多款用當日最新鮮材料炮製的小食讓客人佐酒。每晚大約7:30，大廚仲免費為客人奉上當日的DiVinoCall，即係一款按當日心情炮製的菜式，好多客人特登早啲嚟打躉，包保一出爐就有得食唔執輸！</p><p>（前）野豬火腿沙律伴石榴香醋汁$118<br>（後）DiVinoMartini$75/杯</p><p>野豬火腿是意大利北部和中部的傳統前菜，食咗可以保暖，好多家庭都會喺冬天煮嚟食，味道唔似一般煙肉咁鹹，薄薄一片加埋紅醋汁蘑菇，真係好開胃。</p><p>意式豬蹄卷配黑菌汁焗扁豆薯茸$168</p><p>豬蹄肉好嫩，特別係塊皮睇落好似好肥，其實入口即溶，一啲都唔覺膩。扁豆Castellucchio係傳統意大利冬季食品，當地人認為食扁豆可以帶來好運，來年發大財，最鍾意聖誕新年時食。扁豆有咬口但唔會好硬，夾埋薯茸一硬一軟可享受兩種滋味。</p><p>胡椒煨黃麖伴意大利牛肝菌餡餅及風味醬汁$248</p><p>黃麖肉食落似牛肉，嫩滑多汁，配埋藍莓果醬和芥末煮成的風味醬汁，更能帶出肉味。牛肝菌餡餅好清新，入口即溶，留下淡淡鮮味。</p><p>（前）手製香烤野兔肉卷配牛肝菌配紅莓醬$180<br>（後）AmanoPrimitivo$65/杯$375/樽</p><p>野兔肉用香料、蔬菜、酒醃咗3日，成免治之後用自家製的薄片意大利麵Canelloni捲住，味道濃郁。紅莓醬汁味道鮮甜，可中和肉卷的濃味，配紅酒一流！</p><p>睇路搵食</p><p>DiVinowinebar&amp;restaurant（21678883）<br> 地址：中環雲咸街73號地舖<br> 營業時間：<br> 星期一至五12:00nn-3:00pm、6:00pm-12:00mn<br> 星期六6:00pm-12:00mn<br> 星期日休息<br> 座位：約50個<br> 交通：中環地鐵站D出口，過馬路沿雲咸街直上斜路再轉右。</p></body></html>