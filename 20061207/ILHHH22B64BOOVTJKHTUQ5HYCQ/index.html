<html><header><meta charset="utf-8"><title>金手指：<br>官僚自願削權：異常驚訝 - 孫柏文</title></header><body><h1>金手指：<br>官僚自願削權：異常驚訝 - 孫柏文</h1><p>好多年以前，花旗國總統列根曾經講過：「呢個世界上，最有機會，一、永恒不息，二、愈生愈大嘅，莫過於官僚體制bureaucracy。」列根總統對官僚體制嘅生命力有此評價，都係因為工作喺官僚體制裏面嘅官員，自古至今，都只得一個目標，就係「保住個飯碗」。所以集結官員起來成為官僚體制嘅時候，官僚嘅生命力就會咁強大。我相信大家如果好似我一樣接受列根對官僚嘅評價，都會認同我呢個解釋官僚生命力嘅方法。所以噚日，當我見到一段關於花旗國證監會SecuritiesandExchangeCommission新聞嘅時候，我就覺得異常驚訝。<br> 今時今日，因為花旗國出現對上市公司管理層非常苛刻嘅SarbanesOxley法例，所以令到好多喺花旗國上市嘅外國公司，都想脫離花旗國證監會嘅監管。現行法例話如果一間喺花旗國上市嘅外國公司，就算成功申請除牌，不再作公開交易，但只要有300名花旗國國籍嘅股東喺裏面，該公司都要繼續接受花旗國證監會監管。所以，令到有啲公司，出盡千方百計迫走花旗國國籍嘅股東。<br> 例如，我哋特區人民非常熟悉嘅大東電報局，將公司憲章修改，話到明要所有持有少過十萬股嘅花旗國國籍股東，強制出售手上嘅股票。希望可以將花旗國國籍股東嘅數目減到少過300個。好多外國公司，將花旗國證券市場形容為北角嗰間「大酒店」──有入冇出。</p><p>成功拆除自殺式爆炸裝置</p><p>不過，呢段令我覺得驚訝嘅新聞就話，花旗國證監會作出讓步，外國公司脫離證監會監管嘅門檻會被降低。我第一個反應係如果門檻被降低，就會有大量嘅外國公司申請除牌，繼而完全脫離花旗國證監會嘅監管，亦即係證監會自願地削權，令證監會嘅官員少咗嘢做。到時，如果有人問起：「點解有咁多人無所事事？」就會有好多官員冇咗個飯碗。試問呢段新聞有冇令大家異常驚訝呢？<br> 其實，孫柏文只得一個解釋，「保住個飯碗」只係花旗國證監會官員嘅第二目標，「搵個靚啲嘅飯碗」先至係第一目標。喺花旗國證監會返工嘅官員，可能好似我哋特區嘅官員一樣，「退休」嘅時候會重返私人公司工作，所以今時今日先至會作出令大家異常驚訝嘅「讓步」。<br> 講起政府，我想祝賀所有反對過銷售稅嘅市民、團體，因為今日大家大獲全勝，政府撤銷銷售稅嘅研究。我以前曾經話過，睇見財政司司長推出銷售稅同埋自由黨嘅反應，就好似一隊球隊嘅後衞俾對方買通，喺禁區瘋狂地犯規，等對方攻擊球員可以有好多射十二碼嘅機會。不過今次政府撤銷銷售稅，就好似特首曾蔭權，成功拆除喺司長唐英年身上，可以同曾蔭權政權同歸於盡嘅自殺式爆炸裝置。唔知道幾時會到「A貨學券制」呢？</p></body></html>