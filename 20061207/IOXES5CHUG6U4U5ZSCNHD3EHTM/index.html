<html><header><meta charset="utf-8"><title>投資特攻隊：黑貓未夠喉　「盧」魚放入口 - 藍鑽石</title></header><body><h1>投資特攻隊：黑貓未夠喉　「盧」魚放入口 - 藍鑽石</h1><p>記得「黑貓」喺投資版開張早期出過場，今時唔同往日，當時隻病貓，家陣惡過老虎！今次投資版轉口味攻英冠，熱捧新特蘭輕取盧頓開主W、「主勝」，一於望「黑貓」添食。<br>藍鑽石</p><p>都咪話堅尼教波冇料，新特蘭由佢執教後，排名穩步上升。隊波上場靠炮手戴利梅菲「半窩利」射爆諾域治後，近4場聯賽贏3場，近況足信，唔怕追寶尾。最近令堅尼最開心，應該係上月底對昆士柏流浪時受傷嘅後衞尼亞坦加，已經同叉完電嘅約基喺上場對諾域治時復出，禮拜六之戰可續排強陣。</p><p>盧頓開「+1」全敗收場</p><p>同樣係紅褲子出身，盧頓領隊紐維利近期就唔多開心，事關早排衰多口侮辱女裁判，搞到被足總判行為不檢。咁都未算衰，睇見隊波聯賽連輸7場後，直到上個禮拜六主場贏普雷斯頓至止跌，家陣排到聯賽榜第18位，紐維利肯定寢食難安。<br> 如果淨係計作客，盧頓今季踢10場，贏2場和1場輸7場。後衞蘇戴維斯前個月尾受傷，唞到近日終於復操番；不過，照計啱啱養傷完唔可能即刻復出，無辦法救亡。<br> 新特蘭主W穩，而雖然隊波今季大勝場次唔多，但趁對手頹，有權贏多於1球開「主勝」。計盤路，盧頓今季7次作客開「讓球主客和」「+1」，唔係開「和」就係開「主勝」，即係7場輸晒。應該畀到信心投資者。</p><p>冷敲緬恩斯作客開齋</p><p>提到冷盤心水，今次繼續推德甲波。慕遜加柏主場對緬恩斯，擺明係海軍鬥水兵，主隊仲要靠老將紐維利數糊，都幾得人驚，根本讓唔起。緬恩斯7場作客聯賽輸4場，但只有對史浩克04場波吞4蛋叫做肉酸啲，其餘多數輸1球咁大把。今場「客勝」必取，仲可以大膽冷博緬恩斯作客開齋，小勝1:0。</p><p>投資特攻隊金句</p><p>「黑貓」近況好，但季初失分太多，應該未「飽」，今次又有「盧」魚送到埋身，唔通唔食晒咩？追捧無妨。</p></body></html>