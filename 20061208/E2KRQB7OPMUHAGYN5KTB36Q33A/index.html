<html><header><meta charset="utf-8"><title>2線波早飛：般尼客場勁唔怕「高地」 - 華度</title></header><body><h1>2線波早飛：般尼客場勁唔怕「高地」 - 華度</h1><p>周末2線波早飛推介，可吼英冠聯客場擅搶分嘅般尼、英甲聯有望反彈分子斯肯索普，以及博賓福特及葡超聯比拉馬兩支「落水狗」對家，即燦美爾及博維斯塔。<br> 英冠聯般尼今季客場聯賽不敗率奇高，與普利茅夫齊以10戰只負兩場嘅80%不敗率，成為目前最擅客場搶分隊伍。今輪般尼到訪高雲地利，高軍暫時主場10戰只贏5場，近4場主場聯賽亦有3場失分，般尼受讓可靠。<br> 英甲聯斯肯索普最近迎來小跌浪，近兩仗分別於主場聯賽和燦美爾，以及喺足總盃主場負域斯咸出局；但之前14場只輸過1場，聯賽計就近13場只輸1場，今輪雖作客出戰卡素爾，受讓之下仍有捧場道理。<br> 賓福特則為英甲聯當前的「落水狗」分子，季初首6場聯賽取得3勝3和之後，至今14場聯賽不勝，計所有賽事更係近18場不勝，一班球員踢到「灰晒」；是役主場迎戰近5場聯賽得到4勝1和嘅燦美爾，梗係要追打「落水狗」，一於捧客軍。</p><p>比拉馬頹捧對家</p><p>葡超聯榜尾隊比拉馬持續弱勢，近9場聯賽只搶到兩分，兩場和波俱為主場秩序；今輪佢哋要作客，更加難搞。主場嘅博維斯塔近況雖然都唔係好，近4場聯賽只有1勝2和1負，但今仗有近6次主場聯賽俱贏比拉馬往績支持。<br> 文：華度</p></body></html>