<html><header><meta charset="utf-8"><title>廣州拍悲劇淚掣失控<br>Fiona返港擦甜品眼濕濕</title></header><body><h1>廣州拍悲劇淚掣失控<br>Fiona返港擦甜品眼濕濕</h1><p>薛凱琪（Fiona）現正身在廣州拍攝電視劇《新不了情》，由於她在劇中的角色患有骨癌，經常要哭，故日前她返港宣傳時，唱片公司職員即請她到何文田消夜勁擦甜cake，又讓她打包外賣返家孝敬雙親，令她開心得即場標眼淚，認真騎呢。</p><p>薛凱琪近月一直逗留廣州拍攝爾冬陞監製的30集電視劇《新不了情》，日前她返港兩天，參演無綫的《勁歌金曲》後即返穗繼續開工，故當晚表演完畢後，她所屬的華納唱片公司唱片總經理李仁佳，便親率三名職員陪Fiona消夜，以作慰勞。</p><p>慘遭取笑</p><p>當晚9時多，Fiona在兩名女同事陪同下離開將軍澳電視廣播城，先往商台會合李仁佳和另一位男同事，一行五人分坐兩車抵達何文田街的sweet19餐廳。現場所見，Fiona表現得十分開心，不時大口吃蛋糕，又與同事有講有笑，向來說話一嚿嚿的她，雖然全程被同事開玩笑整蠱，但她依然受落，更開心得眼淚狂標。<br> Fiona在《新》劇飾演骨癌少女，身世可憐，故此經常變身大喊包狂放催淚彈，不過當晚見她竟比前圓潤，難怪在場同事都笑她是個圓碌碌「病人」，她聞言即笑着還擊：「都拍得辛苦㗎，你哋唔信之嘛。」</p><p>又食又拎</p><p>至11時多，眾人準備離開時，Fiona忽然說：「我想打包四件cake畀爹哋、媽咪。」同事即笑她：「你自己想食咋？係咪想打包返廣州呀？咁夜，人哋仲邊食得落？」Fiona連忙以高八度聲線說：「食得落！做乜食唔落呀？」又食又拎的Fiona離開食肆時，還開心得向記者做出勝利手勢。<br> 採訪、攝影：娛樂突發組</p></body></html>