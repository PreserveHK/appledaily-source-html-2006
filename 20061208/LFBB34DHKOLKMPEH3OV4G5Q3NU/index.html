<html><header><meta charset="utf-8"><title>國際視野：各取所需　盛極不衰 - 王冠一</title></header><body><h1>國際視野：各取所需　盛極不衰 - 王冠一</h1><p>資金過剩、利率長期偏低，信貸泡沫逐漸形成，君不見私募基金（privateequityfund）只要睇中獵物，便不惜工本，一擲數以十億甚至百億資金，誓奪心頭好而面不改容？企業併購活動（M&amp;A）也此起彼落，欲罷不能。前者多以槓桿借貸方式（LBO）狙擊，後者則多以發債或以股份交換形式進行，但資金不愁，總之各適其適，要貨唔要錢。那麼賣了貨揸住錢的又點算？<br> 買股票囉，市盈率（P/E）仍低嘛！瞧瞧環球股市就算升到目前水位，P/E也仍處「合理」水平，有股息收兼可博capitalgain（資本增值，即股價上升），又何樂而不為？差不多所有股票市場對甚麼不利消息或潛在隱憂都嗤之以鼻，個個擁有良好的「免疫」系統。不信？睇吓美股「3大指數」可有被甚麼（惡劣）經濟數據、（選舉一敗塗地）政治因素影響而滑落？歐洲「3雄」又可有被瘋狂飆升的歐元及英鎊滙價拖累而轉弱？美國後花園「拉美3狂」不也節節上升？至於亞洲3大「投注站」，所有回落都被視作調整，大勢（上升）無變，尤其是港股，坊間不斷唱好，勸喻人揸現金者被駡到狗血淋頭，如此這般，盲佬射盲箭都中啦，仲使人分析？<br> 中？當然啦，正「中」下懷嘛！呢次倒番轉頭老子要錢啦，汝等要「公仔紙」咪畀你囉！然則，股市既高處不勝寒，買（聯邦）債券穩陣喇啩？噢，你要IOU（欠單）？無問題，多多都有，不過記得做hedging，小心美元一洩如注，賺幾厘息可能得不償失。還有，如果有日利息飆升，千祈唔好怨我呃你，願賭服輸嘛！<br> 喂，大戶、大鱷、大佬，請問你哋又要甚麼？哈哈，暫時不宜透露，不過若有留意市場動向，一定找到點蛛絲馬迹！</p></body></html>