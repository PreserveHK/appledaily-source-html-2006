<html><header><meta charset="utf-8"><title>陳冠希上海出招　出大長針賣大麻</title></header><body><h1>陳冠希上海出招　出大長針賣大麻</h1><p>上星期突然收到來自Nike嘅電話，邀請《蘋果》到上海採訪陳冠希（Edison）開新舖，原來Edison同NikeCrossover的「潮流習作店」正式開幕。店名簡約地叫ACU，成為全中國第一家「高端」SneakerBoutique，何謂「高端」？簡單點解作「潮流」或者「別注」好了，講到咁High，又點少得請猛人出席？Edison天大的面子請來藤原浩、Stash、Nike總公司最高領導人等到賀，再加上全國潮流傳媒雲集，可見今次Nike真係對ACU非常重視。國內第一間「高端」波鞋舖，玩乜？原來出大長針，Sell大麻！<br>記者：羅灝汶<br>攝影：陳偉強</p><p>中式HipHop潮舖全國第一家</p><p>ACU即acupuncture（針灸）同acupressure（針壓法、推拿）兩個英文字嘅字母簡寫，名稱雖然是英語，但內在意思就非常國產。點解用針灸、推拿做店名？原來有段古：3位CLot－凝結集團嘅主力成員Edison、鍾俊腱（Tom）同陳奐仁（Hanjin）都係極愛腳底按摩、針灸推拿嘅朋友。「針灸足道係中國文化嘅精髓，所以ACU就係要將中國潮流文化發揚光大，同時亦代表我地對中國文化嘅敬意，絕對係一針見血！」ACU店內主力售賣「別注」潮鞋，不過一樣會出售其他牌子潮物。店內想當然用上自家品牌Clot為主打，推動「中國式Hip-Hop」，而進駐上海亦別有用心，陳奐仁：「上海係內地年輕人文化中心，選擇喺上海開業，希望可以打開中國市場，未來將會喺北京、廣州等地開店，另外都會將自己設計嘅波鞋同衣服放上店舖售賣，而Edison更加會貢獻出一啲自己收藏嘅限量版玩具、T恤出來，令到店舖更多元化。」收到！即係上海只係試點，嚟緊同胞受落一間開完又一間，準備食潮流大茶飯。</p><p>聽Reggae大麻Sell新鞋</p><p>今次ACU開業當然有新鞋推出，要數限量之最，一定係由Edison、Tom同陳奐仁一同設計嘅NikeRastaPackDunkPresto同NikeRastaPackWoven波鞋。Edison：「我自己一直都好鍾意聽Reggae，非常喜歡佢夠迷幻；而民族打扮同大麻就最能夠代表呢一種文化，所以用上RastaPack呢種紅、黃、綠嘅配搭，再用上代表『大麻』嘅麻布去創作呢兩對鞋。」得到Nike大力支持，DunkPresto同Woven都首次加入麻布，DunkPresto鞋頭同鞋側都用上麻布製作，而「關刀」一剔部份更加有藤原浩御用鱷魚壓紋，兩人關係果然非比尋常！兩對鞋預計2月公開發售，暫時只限量各出24對，「Allforfriends&amp;familyonly！」<br> 除咗新鞋，ACU都有其他衣物品牌同Nike波鞋售賣，不過相比起香港某些貨品會比較貴一點，而且「別注」鞋款都不多，希望店舖其後會有更多選擇，唔好令一眾Fans失望啦。</p><p>Edison：開舖一餐飯價錢</p><p>陳冠希Edison、鍾俊腱Tom、陳奐仁Hanjin</p><p>記：點解會選擇上海開業，上海有咩吸引到你？</p><p>E：我知自己喺國內有啲知名度，不過就唔係好多人知道陳冠希做緊咩，所以上來上海開店，可以令更多人認識我之外，更可以將街頭文化推動至國內。</p><p>記：ACU未來有咩大計？</p><p>H：未來會搞一啲推動青年人街頭文化嘅活動，而且會聯同更多不同外地嘅單位去合作，除咗賣波鞋、衣物之外，亦希望將音樂等等潮流文化可以引入上海。</p><p>記：新舖共投資了多少錢？</p><p>E：「只係一餐飯嘅價錢吧！」T：「我哋仲打算會去杭州、北京、廣州開新舖，希望呢度可以做得更好啦！」</p><p>撐場潮界猛人</p><p>靚女Fans捧場</p><p>ACU店址：上海長樂路139號15號店</p></body></html>