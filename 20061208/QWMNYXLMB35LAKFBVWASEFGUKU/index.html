<html><header><meta charset="utf-8"><title>3G攻略：摩記V6遇熱就嗌</title></header><body><h1>3G攻略：摩記V6遇熱就嗌</h1><p>走出街聽音樂唔等同你匿埋屋企聽蕭邦，想細味每粒音調嘅高低起伏，咪玩啦！總之方便過食杯麵，部機靚靚仔仔嘅話，咁就乜都得！睇怕摩記V6最認同呢種講法，佢機面有層熱感音樂掣，唔使揭蓋，只須用手指輕輕力掂吓佢就識得嗌，當然用喇叭聽歌未免有啲坼，不如畀多幾嚿水加隻立體聲藍芽耳筒啦，效果會截然唔同。再講，佢比同期熱感音樂手機多樣嘢，就係支援3.5G傳輸技術，話晒HSDPA係新嘢，仲支援現時最快嗰隻3.6Mbps速度，上網單撈新歌就更快捷。<br>記者：陳國輝</p><p>PROFILE：</p><p>WCDMA/GSM、26萬色彩芒、HSDPA技術、熱感音樂專用掣<br> 推出日期：07年</p><p>One仔　9折電影睇足全年</p><p>𠵱家睇戲一啲都唔平，尤其好多新戲院開咗或者裝修過後，通常加價，若然唔得閒買飛需要網上訂購嘅話，仲加收你10元8塊，成$70蚊睇套戲都幾肉赤！<br> 最近One2Free就搞咗新嘢，不論帶機抑或買機上3G台，即成為UAMovieClub會員，着數唔只送你兩張指定優先場戲票及享有最高5折嘅每月精選戲飛，仲可享9折優惠全年睇UA院線嘅電影㖭，經常睇戲諗落最抵。<br> One2Free（25123123）</p><p>CSL單撈聖誕Content　請食冰火</p><p>距離聖誕節仲有兩個禮拜先到，但唔少3G網絡商已密謀出招，好似CSL就準備咗「聖誕精選」Content俾大家單撈落手機，例如MP3鈴聲、Wallpaper、主題圖案以及MMS等，裏面有大家熟悉嘅麥嘜以及HelloKitty等人物，女仔點會唔受先？假如你喺本月27日前單撈得最多嗰頭3名用家，仲可享用Haagen-DazsDeluxeFondueSet雪糕火鍋一份，大嗱嗱$448一客；其後3名亦享有ClassicFondueSet一份，凍冰冰食零舍爽！<br> CSL（28881010）</p></body></html>