<html><header><meta charset="utf-8"><title>將軍澳撻定潮擴散</title></header><body><h1>將軍澳撻定潮擴散</h1><p>今年入伙新盤大部份都要蝕住走，市況淡靜，樓價炒唔起，固之然係因素之一，樓花入市價去到天咁高亦係致命原因。好似將軍澳今年兩個先後入伙嘅新盤，年中君傲灣經歷一輪撻定勁蝕之後，𠵱家就到都會駅，好多等住上會嘅放盤，即使肯蝕15%都仲要畀買家㩒價。<br> 舊年都會駅賣樓花，呎價五千、六千、七千咁去，彷彿呢個區97年摸頂價係咩水位已經唔再重要咁。為咗溫故知新，就以東港城為例啦，97年頭開賣，首批平均價已經四五千銀一呎，後尾呎價都去到六七千銀，部份甚至過8000蚊，𠵱家咩嘢價位？利嘉閣曾慶望話，屋苑7座高層B室，97年335萬元買入，呎價5630元，應該係比較早期買，唔算認真摸頂，最近187萬元賣咗，勁蝕148萬元，貶值44%。<br> 有咩啓示？讀者自己參詳啦。</p></body></html>