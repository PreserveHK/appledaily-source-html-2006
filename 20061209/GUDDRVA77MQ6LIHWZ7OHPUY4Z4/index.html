<html><header><meta charset="utf-8"><title>趁400種鳥來過冬<br>傑青帶睇黑臉琵鷺</title></header><body><h1>趁400種鳥來過冬<br>傑青帶睇黑臉琵鷺</h1><p>前日報紙報道，今年來港過冬的黑臉琵鷺是歷年最多，破了紀錄。睇完即刻想去米埔！<br>　　不過老友話初學者去南生圍最好，南生圍年前因為小灣鱷「貝貝」而聲名大噪，但貝貝早已搬屋到天水圍濕地公園居住。如果去米埔每人$220，仲要申請。佢上次去南生圍都係搵生態導遊兼今屆十大傑青之一阿Ken（程詩灝）帶團，學到嘢！傑青帶我觀鳥？黑臉琵鷺，我嚟緊啦！<br>記者︰謝偉文<br>攝影︰譚盈傑<br>Model︰Eric、Kaumi<br>雀鳥圖片：由Ken提供</p><p>黑臉琵鷺</p><p>冬候鳥。十分罕有，但在世界各地努力培育底下，黑臉琵鷺在2000年由「極度瀕危」改為「瀕危」品種，全世界大概有1,700隻，香港米埔佔了五分一。牠們只在東亞地區出現，每年約10月來港，逗留至翌年3、4月。今年香港更錄得來港數量新高，達359隻。</p><p>反嘴鷸</p><p>冬候鳥。十分易認，記住其向上翹的長嘴巴，是用來方便啄食泥中的蟲蟲，羽毛是黑白色的。</p><p>紅嘴鷗</p><p>冬候鳥。這是香港最常見到的鷗類。紅色的長嘴巴、灰白色的羽毛實在易認。全長約長40厘米，體形細小，翼前方有頗長的白色楔形斑。亦同樣每年10月來港，翌年3、4月才離去。</p><p>蒼鷺</p><p>留鳥。羽毛呈灰白色，捉到魚的時候，全把魚在口中拋來拋去，直至魚頭向下才會吞下肚，據說是為免魚身向尾部方向生長的刺刺傷喉嚨。</p><p>麻鷹</p><p>香港常見品種，呢度又點少得佢。飛行時尾部呈「V」形，翅膀上的兩個白點及6隻手指是其標記。</p><p>南生圍開放雀鳥見慣人</p><p>據阿Ken解釋，12月份的香港最適合觀鳥，因為約有400種雀鳥會來港過冬或補給。記者問：「點解唔去米埔、濕地公園呢？」阿Ken表示米埔要排期申請，濕地公園就成了旅遊景點，太多遊人，經常嚇走雀鳥。南生圍是香港重要的濕地之一，有很多候鳥都會經常停留於此，加上是OpenArea，任何人都嚟得，雀鳥反而見慣人，最適合初學者來觀鳥。記者再膽粗粗問：既然可以自己來，做咩要畀錢跟團先？「自己嚟係睇到好多候鳥，但都唔知睇緊咩。有個專業導賞講解當然了解得多!」<br> 諗吓又的確係，米埔都要位位收$220，去南生圍生態團全日都係$180。記者本來亦以為生態團咁學術性就會好悶，不過阿Ken講解深入淺出，又幾生鬼，正適合大班友人或一家大細參與。講到尾，生態團都係讓大家學識如何與大自然共存，有得玩又有得學。最後阿Ken表示，香港現今沒有太多生態導賞，雖然政府曾發表訓練生態導賞的計劃，可惜仍未見效果。</p><p>《黑社會》廢屋係觀鳥台</p><p>觀完鳥，阿Ken帶我們到附近，了解南生圍的生態環境。沿路一直走，到盡頭發現另有風光。前面是大片草地及高高桉樹，有一種走入童話故事的感覺，置身其中十分輕鬆。隨着阿Ken帶領我們走到一池塘邊，只見長滿了蘆葦，景靚，但冇咩特別啫。正當大家莫名其妙之時，阿Ken解畫：「蘆葦是這兒重要的植物之一，它有分解水中有機物的能力，而且更會吸收、分解水中的毒素，所以池水看似污糟，但水質其實是不錯的。」哈！學到嘢！之後阿Ken帶我哋走去田野中的廢屋，「呢間就係電影《黑社會》拍攝搜尋權杖的地方！快點影相啦！」但其實這亦是阿Ken另一介紹的觀鳥站，走到天台上可以飽覽一望無際的田野，清楚觀察雀鳥的動靜。</p><p>流浮山食海鮮歎肥蠔</p><p>南生圍風光如畫，又有專業人士帶路觀鳥，但全日都在田野間，午餐食乜？原來觀鳥團早安排了午餐在流浮山食海鮮。坐了一陣車，大家就浩浩蕩蕩去到海景海鮮酒家。海景舖仔細細，但連食神韜韜都來幫襯。據老闆娘講，所有海鮮都係即叫即煮，仲帶小記入廚房一睹大廚風範。老闆娘特別推介靚蠔，小記一試果然十分肥美。除了酥炸生蠔，更有白灼大海蝦、蒜茸蒸扇貝等海鮮，叫大家食指大動。</p><p>醒你「打雀」小貼士</p><p>1如想「打雀」，最好準備一支280mm或以上的大炮（長焦距鏡頭），400mm較多人選用。<br> <br> 2.若在廣闊地形（影海鳥），800mm有很好的效果，但謹記帶腳架。<br> <br> 3.若只是影山鳥，裝備以輕便為主，400mm長鏡已足夠。<br> <br> 4.團友若沒有以上的攝影裝備，可以借用大會提供的Digiscoping。（Digiscoping猶如一個望遠鏡，套在普通數碼相機鏡頭前，同樣達到長鏡的效果）</p><p>阿Ken小檔案</p><p>KenChing（程詩灝）於96年創辦生態遊蹤（EcoTourTravelLtd.），負責帶領及策劃各種戶外生態環境教育及保育活動、重點生態研究及導賞培訓等項目，為「生態教育及資源中心總監」。04年創辦香港生態攝影學會（www.hknature.org）。更在2006年10月因在環保工作上有傑出成就，並為改進社會作出承擔而獲選為香港十大傑出青年。</p><p>尖鼻嘴、南生圍雀鳥觀察團</p><p>收費︰每位$185（費用包括雀鳥圖鑑、旅遊車費及午膳）<br> 行程︰南生圍&gt;流浮山午膳&gt;尖鼻嘴&gt;解散<br> 時間︰9:00am~4:30pm<br> 備註︰<br> 1.行程地點之逗留時間可能因應環境、天氣，當日潮水高度而有所調整。<br> <br> 2.各種生物及景物隨着季節、天氣或其他外界因素等而有不同呈現，參加者可盡量用心去觀察、領略及感受大自然。<br> <br> 3.旅遊巴上車地點︰<br> A.包團︰可自定上落車地點；<br> B.普通團︰在荃灣地鐵站集合<br> <br> 4.活動參加人數最少為25人，上限為60人。<br> <br> 生態遊蹤EcotourTravelLtd<br> 地址︰屯門青山道345號1座17樓D室<br> 電話︰28664394<br> Email︰general@ecotour.com.hk<br> Website︰www.ecotour.com.hk</p></body></html>