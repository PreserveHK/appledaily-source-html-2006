<html><header><meta charset="utf-8"><title>金手指：打工想上位　咪學Yumiko - 孫柏文</title></header><body><h1>金手指：打工想上位　咪學Yumiko - 孫柏文</h1><p>噚日，孫柏文講過，今時今日如果你係一個想紅嘅藝人，就一定要有觀眾最想見到藝人應有嘅，最稀罕、最有價值嘅特質，就係要真honesty，同處變不驚toughness。我講藝人可以點樣先至紅，全因為「藝人」都只不過係一樣產品，而要成功推廣任何產品，都一定要知道消費者（觀眾）嘅需要。我亦引用咗啱啱甩過褲嘅Yumiko作為反面教材。<br> 想知道點解Yumiko係反面教材，一路都紅唔起，大家只要睇佢甩褲翌日，喺電視螢幕上喊，仲話因甩褲所以取消工作，就會明白得到。因為對於一般年輕人來說，實在係太假太廢。試問，如果禮拜日甩褲嗰個唔係Yumiko而係張栢芝，你話張栢芝會唔會第日喺電視螢幕上喊，會唔會因甩褲取消工作？唔好話做藝人，喺任何行業當中，一個將會好成功、大紅大紫嘅人，會覺得喺工作間中露出一條底褲係件可以令一個人取消工作嘅大事咩？</p><p>要向張栢芝學習</p><p>仲記得好幾年前，張栢芝喺某個慈善表演當中，飛車失手，全身不能動彈。首先，佢真係有我話齋嘅「處變不驚」，出事之後雖然事後知道尾龍骨有裂痕，不過當時張栢芝都仲即刻問工作人員：「拍得好唔好？我做得好唔好呀？」仲有，問完有關工作表現嘅問題，先至再問醫護人員：「我以後仲可唔可以生仔？」呢啲就係專業精神，同埋「真」。其實，做緊任何行業工作嘅《金手指》fan屎，如果想上位，都一定要向張栢芝學習。<br> 講番12．9「甩褲事件」，輿論一面倒批評當晚主持人曾志偉，批評原因係佢喺節目上要求重播甩褲片段。不過，孫柏文覺得曾志偉嘅重播要求，就正正解釋點解佢可以成功做到我哋特區，數一數二嘅節目主持人。曾志偉成功係因佢可以成功掌握廣大觀眾嘅脈搏，試問嗰晚，有邊個觀眾心底裏冇想睇重播嘅慾望？有邊個觀眾唔想甩褲片段，好似世界盃總決賽，施丹「頂你個肺」個片段一樣，不單止重播再重播，仲要多角度、慢鏡、遠鏡、近鏡重播。最後仲要將戲劇性、張力推至頂峯，重播工作人員、各位主持、即場觀眾嘅反應。</p><p>記得邊個AmericanIdol</p><p>孫柏文講咗咁耐，係時候為大家提供一個最真honesty，同處變不驚toughness嘅例子。呢個例子就係香港出生，花旗國長大嘅WilliamHung孔慶翔。當年，佢憑一句：「Ialreadygavemybest,Ihavenoregretsatall。」就即刻紅遍全世界。大家唔服嘅話，可以問自己一句，喺五屆嘅「美國偶像」AmericanIdol當中，除咗孔慶翔之外，你又記得邊個？</p></body></html>