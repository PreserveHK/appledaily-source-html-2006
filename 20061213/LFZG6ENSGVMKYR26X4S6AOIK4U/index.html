<html><header><meta charset="utf-8"><title>嘩！新Tech：黑鑽焗漆按鍵　一掂雙重快感</title></header><body><h1>嘩！新Tech：黑鑽焗漆按鍵　一掂雙重快感</h1><p>薄，未可構成買LGKE820嘅衝動。<br>　　經常以「mm」引以為傲嘅韓式手機，多到氾濫，問題係薄得嚟要有Gimmick，先令你有衝動向男友撒嬌買番部做聖誕禮物。KE820所謂「薄」，好掹車邊，9.9mm勉強入圍；但摸上手，嗰種黑鑽焗漆按鍵又幾滑溜，加埋卡片相機，感覺好Grand。就好似食完法國Valrhona朱古力及比利時皇室御用嘅Neuhaus後，幻想自己就係歐洲浪漫主義者兼舊貴族一樣……有雙重快感。記者：陳國輝<br>攝影：周旭文<br>ImageGirl：Geneieve</p><p>易印指紋但勝在滑溜</p><p>73g即係有幾重呀？咪好似你平時拎住一排朱古力咁上下囉！冇錯，KE820稱自己為ChocolateCard，當然唔只重量接近朱古力咁簡單，當摸過單數和雙數按鍵，你就會感受到黑鑽焗漆嗰種滑面和磨砂面嘅分別；受強光照射嗰陣，仲會反射出令黑和暗啞黑兩隻色㖭，簡單講，就好似一格格唔同味道嘅朱古力咁喇！咪睇佢只得賣相，其實數字鍵好平好闊落，連指頭粗大嘅男人都唔容易㩒錯掣，當然女人用會更就手，個芒仲可以當鏡照，只不過令面會黐住指紋印同面油，肉酸少少囉！</p><p>薄影200萬像冇自拍</p><p>9.9mm厚度，唔構成以薄為入貨嘅理由，就算俾你左攝右攝咁又點，攝到唔見咗，或者唔小心整斷仲弊！個人認為，卡片機拎起手影Snapshot不能太薄，有韓Phone就因為偷薄咗，最終快門掣被迫遷到「方向鍵」，搞到雞手鴨腳，影相極唔方便。不足1cm情況下，KE820分唇掣響移向中間，但快門、插卡位統統齊晒，最緊要單手拎起就即興玩，十足伊健咁型，食指一㩒就影相，配備200萬像素、白平衡、補光燈，卡片機應有強項佢都有，仲想有乜要求？衰在鏡頭唔可以反轉自拍，冇計，又係薄機死穴。</p><p>賣價$3,000唔支援A2DP</p><p>撇除音樂專掣不提，𠵱家有邊部唔叫自己做音樂手機？內置音樂播放器、擴充記憶卡槽、音效均衡器、FM收音機，再加隻立體聲喇叭……齊晒嘅話，幾乎無慾無求。以為KE820有晒以上各項已經好叻，但睇番賣價成$3,000，應該加多項立體聲藍芽（A2DP）先啱數喎！<br> 皆因現時$2,000貨色已內置A2DP，諾記N5300就係最佳例子，KE820喺呢方面就失敗咗啲，佢僅內置V1.2藍芽技術，除咗當Handsfree用之外，連掟歌掟相都做唔到，相當可惜。<br> 彩芒質素就值得一讚，仲Keep得住2"，加埋亮度夠晒光，得閒用嚟玩JAVA遊戲，都唔驚睇到眼矇矇。</p><p>PROFILE</p><p>制式：GSM三頻<br> 體積：95×52×9.9mm<br> 重量：73g<br> 屏幕：26萬色TFT芒<br> 通話時間：150分鐘<br> 備用時間：250小時<br> 查詢：LG（35437777）<br> 主要功能：200萬像素相機、播放器、microSD、2款JAVA遊戲、藍芽V1.2、收音機</p></body></html>