<html><header><meta charset="utf-8"><title>落花＋流水　伴食爽口皇帝蝦</title></header><body><h1>落花＋流水　伴食爽口皇帝蝦</h1><p>對Fusion菜冇乜好感，好似聯合國兜亂炒埋一碟是也！ifc今個星期新開咗間LIAN，泰國溝越南，味道夾、有新意；更喜歡是中間大枱破格開了個蓮花淺池，花香飄逸，賞花品菜，食盡詩情畫意！<br>記者：朱崇德<br>攝影：何家亮<br>Model：Isabell</p><p>LIAN！名則型矣但不知何解？入到去見周圍以蓮花、荷葉作主題；原來英文讀音雖拆為「Li-An」，解釋是國語拼音的「蓮」，有心思！<br> 入到餐廳，感覺至醒神都係中間一張巨型雲石大枱；挖空心思、枱中作一水池，天花布置是有如仙女散下的白花，跌在池面化為荷葉、蓮花，池水輕流、浮游的燭台火星在面前飄過，感覺就好似去咗泰國嘅水燈節。<br> 食物方面佢哋幾標榜全港首間「泰國溝越南菜」；老實！兩邊菜式都係酸辣、加東南亞熱帶Feel，賣相味道超夾、夠創新！不過好似純冬蔭功湯、越式湯河粉一類傳統嘢，佢哋都有得賣，都叫照顧周到。</p><p>1.冬蔭功越南皇帝蝦$165</p><p>有成5"長的越南皇帝蝦，睇見肉面纖維一梳梳，食落相當彈牙爽口，伴碟是南薑、香茅、香草等配料，泰式冬蔭功湯新鮮熱辣另煲上，雞湯底、香辣得嚟又唔太濃，不會蓋過啲蝦味。</p><p>2.紅咖喱牛肉面珠$155</p><p>成隻牛的一邊面珠肉只做到一道咁嘅菜；牛面肉有幾分坑腩嘅彈牙口感，但輕咬即開，勁鬆化！配以椰味、甜味勁重嘅紅咖喱，東南亞風味出晒嚟。</p><p>3.牛肉沙律$115</p><p>屬美國靚牛肉，將面層燒至微熟，配以青瓜、亁葱、薄荷、紫椰菜等同食；肉汁下漏，唔多落調味已鮮到暈。</p><p>4.芒果鳳梨伴香蘭葉雪糕$65</p><p>手打鮮芒果及香蘭葉雪糕，香港唔係好多地方食得到；味道唔甜，亦唔太Heavy，感覺好健康！入口幼滑又夠實。最正係個香蘭葉雪糕，味似香芋，其實為一香草葉製作，配以糖脆菠蘿伴食，香港其他地方包冇得食。</p><p>食神評級</p><p>味道︰★★★★<br> 服務︰★★★★★<br> 環境︰★★★★★<br> 價錢︰★★★<br> （以5★為滿分）</p><p>讚</p><p>環境靚到冇嘢講！食物出品都唔錯，味道走中庸路線，唔會話過甜過辣，一家大細嚟食都冇問題。</p><p>彈</p><p>現場食客話感覺價錢稍貴，不過論質素都算成正比！</p><p>睇路搵食</p><p>LIAN（25211117）<br> 地址︰中環國際金融中心商場第2期2樓2004號舖<br> 營業時間︰星期日至四11:30am-10:30pm<br> 星期五、六及公眾假期11:30am-11:30pm<br> 座位︰104個</p></body></html>