<html><header><meta charset="utf-8"><title>最新消息：今日去亞洲遊戲展必讀<br>20GBPS312:30開賣</title></header><body><h1>最新消息：今日去亞洲遊戲展必讀<br>20GBPS312:30開賣</h1><p>亞洲遊戲展（AGS）今日正式開幕喇，玩家一定等到頸都長！重頭戲唔使講，梗係SONYPS3啦！今次唔只首度開賣價錢較平嘅20GB版本，仲有多款新推出嘅PS3遊戲等你率先試玩，《GT》之父山內一典以及《RR》系列嘅製作人仲會現身AGS，同大家鍊番場賽車咁話，咁多精采節目，唔嚟睇吓點對得住自己先！<br>記者：陳國輝</p><p>買機有贈品　中午前要到</p><p>喺朝早排隊，會場一定打晒蛇餅，因為除PS3第二度開賣60GB外，仲首度發售20GB版，連埋3隻Game套裝，賣價$3,816起。如果唔係試玩遊戲的朋友，可於中午12:30正式開賣嗰陣趕嚟！不過，今次會多咗隻第一身射擊遊戲《Resistance:FallofMan》揀，PS3買家仲可得到PS3金屬MSD匙扣、PS3Poloshirt、PS3風褸等贈品，仲有得抽獎㖭，現場買機先得㗎咋！</p><p>14:30　《GT》之父山內一典現身</p><p>入到場但係買唔到主機都唔緊要，事關AGS已經準備咗多款未推出嘅大作畀你試玩，最出名嘅當然唔少得《GTHD》、《VF5》同埋《DMC4》，同場仲有PS2及PSP新Game畀你率先打，夠晒豐富！喺14:30，《GT》之父山內一典仲會現身會場同Game迷見面；緊接到16:00，《RR》製作人亦會喺現場同大家分享飄移經驗，仲會同你鍊番場㖭！</p><p>入場須知</p><p>開放時間︰<br> 12月15日(星期五)　12:00-22:00<br> 12月16日(星期六)　10:00-22:00<br> 12月17日(星期日)　10:00-22:00<br> 12月18日(星期一)　10:00-18:00<br> 舉行地點︰<br> 灣仔香港會議展覽中心一號展覽廳<br> 歡迎所有公眾人士入場參觀，成人門券每張港幣25元，門券於現場有售。</p></body></html>