<html><header><meta charset="utf-8"><title>金手指--中電：香港民主概念股？ - 孫柏文</title></header><body><h1>金手指--中電：香港民主概念股？ - 孫柏文</h1><p>噚日，中電002升咗4.16%，全（股票市）場嘩然。一眾公用股分析員被問及中電大升嘅原因時，都個個口啞啞。有一個無奈嘅分析員，仲話可能係因為向中海油買天然氣嘅消息出籠，所以先至會大升，不過聽佢嘅語氣，好似佢自己都唔相信。<br> 孫柏文話，其實係因為周日舉行咗場特首選舉委員會選舉及其連鎖反應，先至係中電大升嘅理由。大家可能會問：「有關係？」有關係！表面來睇真係冇乜關係，不過，睇深一層，唔係冇道理。<br> 首先，噚日完全冇新聞或公司公布，可以解釋到中電點解大升，不過，噚日係有市場傳聞話，有私募基金privateequity想打中電主意。私募基金係乜？就係一啲好有錢，不過冇投資項目限制嘅基金。私募基金資金來源，可能係大學嘅信託基金、有錢家族、甚至保險公司。今次，我話私募基金睇中中電喺特區嘅發電業務，有穩定嘅回報，所以喺呢個低息環境之下，想高價買該業務。	咁點解中電想出售特區發電業務？因為嘉道理家族，可能睇到特區政府就快要檢討，特區發電公司一向有嘅利潤保證…sorry，Imean「利潤管制」計劃，而檢討結果可能對特區發電公司不利，所以先至想出售業務畀啲私募基金。</p><p>希望嘉道理全數派息</p><p>咁點解政府檢討特區發電公司嘅利潤管制，會對發電公司不利？其實，我哋特區發電嘅利潤管制，一向以來都係發電公司加電費嘅理由。所以如果有用電者要求減電費，利潤管制分分鐘會冇咗。而喺特區，因電費過高而去投訴得最厲害嘅用電者，就一定係一班冇發電業務，不過有好多喺港島商場嘅大地主。<br> 咁點解政府會聽佢哋嘅說話，減電費？理由係周日舉行咗嗰場特首選舉委員會選舉，「港島區發電派」候選人失利，「民主派」大勝，僅有嘅「可以講數派」委員就會變得非常矜貴，佢哋要港島減電費，政府一定會檢討發電公司嘅利潤管制。雖然目的係打擊港島電費，不過，後果就係一竹篙打一船人，中電都會遭殃，所以，嘉道理家族先至想高價賣盤。結論係，中電就會一樣，變成香港民主概念股！最後如果真係賣盤，我衷心希望嘉道理家族可以全數派息，跟住好似佢哋19世紀喺上海生活嘅祖先一樣，大手、大手買白銀！&#13;</p></body></html>