<html><header><meta charset="utf-8"><title>嘩！新Tech：排30分鐘玩《GTHD》<br>GT之父都揸唔掂</title></header><body><h1>嘩！新Tech：排30分鐘玩《GTHD》<br>GT之父都揸唔掂</h1><p>亞洲遊戲展開Show　110部PS3試玩<br>一年一度嘅亞洲遊戲展（AGS）開幕喇，撞正PS3誕生，SCEH自然有咁大搞咁大！為滿足機迷一嘗PS3心願，現場有超過110部PS3試玩，全配備SONY高清電視，當中入場必玩係《GTHDConcept》。同場更上演「郭富城鬥GT之父山內一典」，郭富城揸唔完就Gameover，而GT之父仲大鑊，頻頻炒車，喂你設計喎，咁都玩唔掂？我哋設計咗一個4小時嘅買機行程，等你唔使盲摸摸嘥時間四圍行。<br><br>記者：許福合攝影：譚盈傑、陳偉強</p><p>雖然《GT5》未有正式推出日期，不過前傳嘅《GTHDConcept》由售賣版變成免費下載版，一樣成為會場焦點，連新任金馬影帝兼代言人嘅郭富城亦忍唔到手，上場要同GT之父山內一典鬥番場。<br> 估唔到係GT之父原來技術都係麻麻，由頭炒到尾，難怪賽後大讚郭富城，話佢第一次玩都揸得唔錯，而郭富城更透露原來有10年GT車齡，絕對唔係新丁！</p><p>排30分鐘有得揸</p><p>大部份入場機迷，首要目標都係一試AGS實活，難怪成為全場熱點，一般都要排15-30分鐘先有得玩！<br> 現場設有10架遊戲車，雖然唔及體感車廂，不過用軚盤玩亦好有賽車Feel，奉勸各位PS3機玩家買機錢絕對唔慳得，記得買個PS3軚盤去歎《GTHDConcept》，現場就有機迷玩得太興奮，連軚盤都扯甩！現場示範版本基本上同網上版一樣，睇機迷落場砌番幾轉，淨係睇軚盤真係同真車無分別，配合高清靚景，玩落令人更期待《GT5》！</p><p>周先生排通宵</p><p>周先生早一晚11點鐘就來排隊，攞到首名買機頭籌。</p><p>陳先生自由客</p><p>林先生專誠由內地來AGS，一行三友人都打算買PS3同PSP。</p><p>亞洲遊戲展2006</p><p>開放時間︰12月16日（星期六）10:00-22:00<br> 12月17日（星期日）10:00-22:00<br> 12月18日（星期一）10:00-18:00<br> 舉行地點︰灣仔香港會議展覽中心一號展覽廳<br> 入場費：$25</p></body></html>