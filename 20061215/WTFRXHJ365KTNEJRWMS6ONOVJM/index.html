<html><header><meta charset="utf-8"><title>A貨豬扒唔肥　和尚都舔舔脷</title></header><body><h1>A貨豬扒唔肥　和尚都舔舔脷</h1><p>唔好以為食齋就唔可以食「肉」，新開張的大自然素食就有多款「肉類」任君選擇，有吉列豬扒、咕嚕肉、魚生刺身任你揀，聽到已經流口水！全部用大豆纖維製造，可以做到肉類一絲絲的質感與口感，咁食齋都可以大魚大肉啦！<br><br>記者：林思樂　攝影：伍慶泉</p><p>「禾之家」信心保證</p><p>一踏入新舖，就見到座無虛席，呢種情況真係好少見，原來新店與禾之家素食是姊妹店，怪不得有咁多食客一早知碇。問老闆咁點解新店唔叫番「禾之家」呢？佢話：「禾之家有2間分店，好多客人訂位時都會撈亂，明明訂太子店，但係去錯油麻地店，所以索性改名方便客人。」此外，裝修風格與禾之家好唔同，感覺年輕時尚好多，老闆話：「我想個環境輕鬆啲，等客人唔會有食齋的拘束感，而係覺得食緊創意健康食物。」
</p><p>大豆纖維口感似肉</p><p>想新店更有口碑，創新菜式自然不可缺少，佢哋嘅仿肉類更做得特別出色，不論賣相和味道都同真嘅一樣，咁究竟有咩秘訣呢？「一般素食店做『肉類』會用菌類或魔芋，但始終冇肉的質感。於是我哋就用成本較高的大豆纖維，具有肉類一絲絲的質感，而且營養價值高，有豐富蛋白質。」而大豆纖維仲可以降低血糖、血清膽固醇、血脂質，對腸胃亦好有益處。店內的大豆纖維從台灣入貨，師傅自己加工，將大豆纖維浸水、切絲、磨碎、加入麵粉，再做成肉塊的形狀。至於最關鍵的一步，就係點樣調出肉的味道？老闆就話係商業秘密，不過就保證用素食材料調味，葱、蒜頭都唔會用。</p><p>金絲裹劍魚$58<br>相似度80%</p><p>外面的金絲是用生麵炸成金黃色，除了賣相吸引，咬落脆卜卜好惹味。裏面包住的劍魚真的有魚的鮮味，師傅話因為加了紫菜，所以有鮮味。</p><p>三文魚、鮑魚刺身雙拼$68<br>相似度40%</p><p>鮑魚刺身無論質感同味道都不是太相似，但鮮甜爽口，「肉汁」豐富。三文魚刺身滑到用筷子夾時有啲困難，食落冇三文魚咁煙韌，但味道唔錯。</p><p>香荽番茄豬扒湯烏冬$36<br>相似度95%</p><p>呢度嘅吉列豬扒最受歡迎，煙韌口感，做到完全不油膩嘅秘訣，是先用慢火慢慢炸至金黃色，然後再用大火收油，所以做到表面香脆又唔油。</p><p>吉列鴨肉卷$48<br>相似度75%</p><p>將生菜卷住「鴨肉」炸至金黃色，食落有啖啖肉的滋味，帶有鴨肉鹹鹹哋的味道，點埋自家製的燒汁，味道一流。</p><p>羊城咕嚕肉$48<br>相似度60%</p><p>咕嚕肉用猴頭菇加工而成，咬落彈牙，而且炸得剛剛好，咕嚕汁味不會太濃，少少甜甜酸酸好開胃。</p><p>飲品都好講究</p><p>呢度仲有德國入口的黑麥汁，老闆稱佢為「黑啤」，其實絕無酒精，飲落似有汽嘅涼茶，含有豐富維他命B及C，不妨一試。$16/樽</p><p>老闆提倡健康飲食，連飲品都好講究，茶水唔用普洱香片咁簡單，改用玄米茶，維他命B豐富，可以補充元氣，冬天精神不濟時或睡眠不足時飲最啱。</p><p>食神評級</p><p>（以5個★為滿分）<br> 味道︰★★★★<br> 服務︰★★★★★<br> 環境︰★★★★★<br> 價錢︰★★★★&#13;</p><p>讚</p><p>環境靚，仿肉類出色，每次食落都有驚喜，令人忍唔住講句：「咁似嘅！」菜式選擇非常多。</p><p>彈</p><p>食客學生哥話湯麵同飯款要成三十幾蚊覺得稍貴，不過心思及用料十足，論成本都算合理。</p><p>睇路搵食</p><p>大自然素食（21481163）<br> 地址：太子始創中心3樓335號舖<br> 座位：約90個<br> 營業時間：星期一至日11am-11pm</p></body></html>