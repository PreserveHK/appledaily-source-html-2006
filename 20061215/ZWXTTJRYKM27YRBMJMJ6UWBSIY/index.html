<html><header><meta charset="utf-8"><title>AirForce125周年　六壯士接棒</title></header><body><h1>AirForce125周年　六壯士接棒</h1><p>NikeAirForce125周年活動鋪排咗成年，攻勢終於排山倒海展開。早前小記獲邀到紐約採訪AirForce125周年紀念嘅慶典活動，早前報道過4間紐約潮舖，各人一致推舉AF1係美國HipHop文化代表，今日就介紹07年AF1最新動向，包括全新Force球員系列，全球最貴嘅白、啡色蛇皮AirForce1；當然唔少得一眾NBA球星、收藏家訪問！<br>記者：羅灝汶<br>攝影：林栢鈞</p><p>新空軍代言人</p><p>1982年Nike挑選咗6位AirForce1代言人，分別係MosesMalone等人（見上圖），當年穿着由BruceKilgore設計嘅AirForce1，可謂元祖級波鞋代言人。25年之後，Nike推出全新Force球員系列，包括上述6位「OriginalSix」及由６位新生代球員代表嘅「NewSix」，包括KobeBryant、LeBronJames、RasheedWallace、AmareStoudemire、TonyParker、VinceCarter；代表美學（Tony）、傳統（Rasheed）、叛逆（Vince）、尊重（Amare）、堅忍（Kobe）、和衝擊（LeBron）。</p><p>氣墊外露　新落場版AF２５</p><p>AF25亦係今年重點新鞋，佢完全係現代化嘅AF1，功能上大大改良，避震系統、耐用程度符合今日籃球比賽需求，未來AmareStoudemire、JermaineO'Neal等會穿着AF25上陣，由此可見Nike希望令大家記得番AF1係一對籃球鞋！以上鞋款預計來年年頭就會推出，Fans們又係時候儲錢！</p><p>舊版AF1宣告絕版</p><p>舊版AF1要絕版了！新版採用設計改良，例如縫線會令到車線唔會外露，減少腳部磨損。另外整個AF造型都會用上雷射刻蝕技術，令10A皮革更加突出，而鞋面嘅質感同純白感都大大加強，不再易變黃。另外鞋帶亦加入入防污處理。鞋踭、鞋底、同腳掌中嘅Air避震都有改良，大大提升整體舒適程度。據知新AF1售價都會維持現水平，鞋迷07年必定入手啦！</p><p>全球最貴定價過萬</p><p>全球限定最貴AF1別注版，兩對鞋款都由真鱷魚皮及蛇皮製成。鞋上附送的金牌，由千足純金打造，價值當然非常高啦。估計不超過60對。（價格待定，預計2月推出，預計售價過萬）</p><p>狂迷齊講AF1</p><p>NikeSportsCulture副總裁SandyBodecker：<br> 「25年前AF1係對功能籃球鞋，大部份NBA球星都係着佢打波，因為佢係第一對有AirSupport嘅鞋。不過如今AF1已經被音樂化、b-boy化、街頭化，好多人已經忘記AF1原本設計係給與籃球員最佳保護。」</p><p>DJ、籃球員兼球鞋收藏家Bobbito（右）：<br> 「AF1係街頭文化嘅代表作，當中包括咗音樂、hip-hop等等元素，不過唔可以忘記佢原本係一對籃球鞋，當年我做球員時都係着佢。」<br> 現役紐約人NBA球星NateRobinson（左）：<br> 「我細個得5呎3吋嘅時候就有一對AF1，當年就係因為有Air嘅關係令我已經可以入樽，有助日後喺NBA嘅發展。」</p><p>DJ兼收藏家ClarkKent：「全世界擁有最齊款AF1嘅人一定係我，我自己有一個倉庫去存放自己嘅球鞋，當中我最喜愛嘅AF1都係元祖白色，夠晒代表性。」</p><p>查詢：Nike(25267620)中環皇后大道中48號萬年大廈38-40舖</p></body></html>