<html><header><meta charset="utf-8"><title>85公里高速G-Force<br>瘋狂亂轉　３分鐘即嘔</title></header><body><h1>85公里高速G-Force<br>瘋狂亂轉　３分鐘即嘔</h1><p>兩年前首次去環球嘉年華，真係超開心，不過價錢貴，玩一個機動遊戲起碼三、四十蚊，結果大家淨係揀心水項目只係重點出擊；而女生大都係患咗「毛公仔極度狂熱症」，寧願擺晒所有「金幣」去玩有獎遊戲都唔願玩機動遊戲。相隔兩年，嘉年華再次喺添馬艦舉行，場內有70種機動遊戲同攤位遊戲，小記親身試過，最激係G-Force、跳樓機同極速大風車，易嘔度滿分，加上今次大會破天荒以入場費套票形式進行，換言之所有機動遊戲一個價錢，任玩！究竟玩邊幾樣先最抵？攤位遊戲又邊啲Game易攞獎？即刻出發啦！<br>記者：羅灝汶<br>攝影：陳盛臣<br>Model：Cody、Naomi</p><p>G-Force「衝出地平線」玩完即嘔<br>易嘔度：★★★★1/2★</p><p>名叫G-Force「衝出地平線」，全球就只係得有4架咁多，早前3屆環球嘉年華已經熱爆全城，不過今次更搞搞新意思，就係推出「瘋狂極速版」，8位玩家將會喺40米長嘅「機械臂」上，以時速85公里嘅高速作360度大旋轉，而整個遊戲大約要花3分鐘左右，今次「瘋狂極速版」G-Force就會產生相等2.4倍地心吸力（物理學稱為2.4G）嘅向心力，根據官方透露，舊版本都係2倍地心吸力左右。今次玩G-Force絕對係挑戰你嘅極限！</p><p>亞洲獨有極速大風車<br>易嘔度：★★★★</p><p>另外最「嘔」之選一定係亞洲獨有嘅極速大風車，3分鐘內大風車會將你高速反轉再反轉，而且容量特大，一次過可以坐30人，玩完之後個個都腳震震。如果大家怕玩以上咁激嘅遊戲，其實今次大會就由瑞士引入全亞洲最高嘅流動摩天輪，呢座有18層樓高嘅摩天輪，一次可載336人，單係造價已經高達4,600萬元，可以俯瞰整個香港海傍靚景，又可以轉個靚運，當然抵到爛啦。</p><p>唔想嘔玩摩天輪！<br>易嘔度：1/2★</p><p>跳樓機快海洋公園15公里<br>易嘔度：★★★★</p><p>另外注目超激遊戲當然唔少得跳樓機，跳樓機？相信有好多朋友喺海洋公園玩過，今次環球嘉年華引入係全港最快「極速跳樓機」，時速高達60公里，相較起海洋公園嘅跳樓機只有45公里，「極速跳樓機」真係快好多，只要2.5秒就喺40米高空極速到地，不過呢部跳樓機只會「跳一次樓」，唔會來回幾次，好彩任玩唔嬲，1日跳足你100次都唔怕。</p><p>攻爆!最易攞獎3攤位</p><p>一如以往，今年有大量攤位遊戲畀大家玩，例如打鐵鈴、射罐子、釣袋袋、四方城、珍寶圈圈等等共32個遊戲，全部有大、中、細公仔做獎品，全部都係女生最愛！玩遊戲除咗靠運氣，技術都非常重要，再加上識得揀選合適遊戲一定事半功倍啦！男士們不妨睇吓以下精選遊戲，一於去到殺盡所有特獎、大獎，送番隻大公仔畀女朋友一定冧死佢！</p><p>簡介：將手榴彈豆袋全力擲向鐵罐陣，只要能夠將全部鐵罐擊至台下，獎品就即時到手。<br> 《蘋果》教路：呢個遊戲重點係力量，所以由男仔玩就比較適合，而且將所有鐵罐一次打下台，應該由最底層開始「攻擊」。<br> 獎品：小熊維尼公仔<br> 技巧：★★<br> 力量：★★★★</p><p>簡介：考你手眼嘅協調度，將籃球投進籃內。<br> 《蘋果》教路：技巧絕對重要，有打開籃球嘅朋友好有着數，切記籃球非常有「彈」力，唔好太用力，盡量射「穿針」波就好易得獎。<br> 獎品：跳跳虎公仔<br> 技巧：★★★★<br> 力量：★★</p><p>簡介：360度環迴各個奶瓶都有不同獎品，只要成功將球投進巨型奶樽內，獎品就即刻擰走啦。<br> 《蘋果》教路：技巧就是王道，盡量用「拋」嘅姿勢，用「投」球嘅姿勢必定失敗。<br> 獎品：粉紅米妮老鼠<br> 技巧：★★★<br> 力量：★★</p><p>AIA香港環球嘉年華</p><p>地點：香港金鐘添馬艦廣場<br> 開放日期：2006年12月15日至2007年3月25日（暫定）<br> 開放時間：11am時至5pm（日場）6pm至11pm（夜場）<br> 票價：成人<br> （一至五）日場$110、夜場$150<br> （六、日）日場$160、夜場$180<br> （假日）日場$200、夜場$225<br> 小童及老人<br> （一至五）日場$75、夜場$95<br> （六、日）日場$100、夜場$180<br> （假日）日場$125、夜場$150<br> 查詢電話：25458093</p></body></html>