<html><header><meta charset="utf-8"><title>唐唐窒人可比卿姐</title></header><body><h1>唐唐窒人可比卿姐</h1><p>好好先生形象嘅財政司司長唐英年，喺立法會被議員轟咗兩三年，口才應變已有好大改進，最近跟湯大狀鬥嘴頂到行，拍得住牙尖嘴利嘅卿姐。<br> 話說最近喺立法會一次會議上，湯大狀話，有低收入租客含住眼淚向佢哭訴，啲租金由3000蚊急升至6000，上樓（入住公屋）又要等三年，就要被迫瞓街，問政府有乜政策幫到佢哋。<br> 唐英年問：「呢個係整體定係個別情況？」，湯話「整體！」，唐唐回應：「咁就係整體房屋政策，等房屋地政局處理！」，唐唐咁就將個波拋開。<br> 湯大狀就話，庫房咁多錢，可以幫吓呢班人，唐唐即刻反駁：「啲錢係納稅人嘅錢，要用得洽當，必須經過詳細審視，唔可以就一個房客加租搬遷，就作為政策嘅評論！」<br> 湯大狀被佢窒得好應，於是轉個另一角度鬥嘴，「你唔係話唔交稅啲人唔使幫嗎？」唐唐回應：「湯議員如果認為係咁嘅，咁綜援唔使做啦！」「點樣對弱勢社群進一步支援，我哋會喺適當時候公布。」最後要由大會主席陳鑑林打圓場先至結束呢場舌戰。</p></body></html>