<html><header><meta charset="utf-8"><title>股場放大鏡：大手上板多有後着</title></header><body><h1>股場放大鏡：大手上板多有後着</h1><p>電腦硬件分銷商偉仕控股（856）上周公布靚靚業績後先跌後回升。<br> 上周五偉仕成朝都無乜成交，直至有單36球貨，造1.72元嘅大手上板之後，買盤即刻殺到，之後仲做咗幾單大手上板，合共66.8球貨，涉資達1.17億元，全日股價則升逾6%。呢批貨，佔公司市值16億幾嘅大約7%，唔排除係基金喺場外向大股東購入，過幾日睇股權變動或有啓示。<br> 證券行股滙富金融（188）上星期五都出現大手上板，10點幾鐘出咗兩手分別79球，造0.18元嘅大手成交後，股價就係咁升，一個上晝升48%後下午停牌。公司其後公布正就可能出售公司資產與獨立第三方進行磋商，可能構成須予披露交易。滙富今年9月曾將北京朝陽區物業50%權益售予日資公司。<br> 講開證券行股，今年股市大旺，結好（064）就剛公布9月底止半年，純利4425萬元，較上年同期增長84%，照計9月至今大市成交有多冇少，而且新股同孖展融資賺嘅息差都好和味，全年賺約億元應該唔難。結好現市值7.5億銀，賺1億即係PE僅7倍，比較起嚟，大福證券（665）現年PE約14倍、滙富約50倍，結好抵過其他證券行股好多，睇圖表結好橫行半年後升勢剛起，可訂止蝕短炒。<br> 歐陽風</p></body></html>