<html><header><meta charset="utf-8"><title>窩輪搏擊：平保動力強買3400</title></header><body><h1>窩輪搏擊：平保動力強買3400</h1><p>港股早兩個月突破咗17500炒上，節節上升，指數去到19400關掉頭，喺20日同50日線之間整固兩個禮拜，消化吓啲獲利貨，配合ChristmasRally炒上，上個禮拜五發力推高，時間上真係配合得天衣無縫，今日個市真係再升上去，可以確認呢個大計無誤。<br> 自從恒指成份股大執位，加多幾隻重磅嘅國企股做成份股，港股嘅玩法唔同晒，其他唔講住，只要幾隻國內成份股走勢好，個市跌極都有限，但係投資者嘅情緒已經唔係主要受恒指升跌影響，股民嘅情緒起伏，已經改為同國企股嘅升跌掛鈎，尤其係啲銀行股同保險股，近排啲新股有咁好嘅表現，其實都係靠呢啲股份嘅炒賣氣氛所賜。睇吓上個禮拜五個市咁旺，主要係由國內嘅保險股帶動，保險股全面上升，點炒法大家都好有印象，「升得急，升得多，升到你唔信」就係標誌，呢啲股份嘅股價唔細，但係升起嚟啲幅度就好大，同藍籌股嘅炒法唔同，啱啱炒上，上升嘅空間仲好大，愈大隻愈啱炒。</p><p>平保C輪3400：平保（2318）上日報收33.05元，股價喺11月初升番上10日線之後，一直沿住呢條線推上，升勢唔算急，早前兩個禮拜個價反覆上升，啲成交嘅趨勢反而下跌，係收貨收得差唔多嘅結果，上個禮拜五裂口抽升，啲成交額一升就6.5億元，大戶想點，唔使講都知。保險股當炒，平保升破36元應該冇難度，破咗位會推上38至40元嗰頭。平保C輪3400上日報收60仙，槓桿率5.5倍（有效4.8倍），對沖值0.86，正股升上36元，3400應該唔會低過85仙，正股上到40元，隻C輪應該喺1.2元樓上，呢個價買，正股跌穿31.5元止蝕。<br> 俊　樺</p></body></html>