<html><header><meta charset="utf-8"><title>金手指：13分鐘放縱　和黃仲有得升 - 孫柏文</title></header><body><h1>金手指：13分鐘放縱　和黃仲有得升 - 孫柏文</h1><p>上個禮拜四，孫柏文和應咗曾淵滄前輩對13和黃近期股價走勢嘅睇法。曾淵滄兄話：「和黃股價近日走勢很飄忽……老是一天升一天跌，真不容易捉摸。」我亦喺當日講過：「近幾年和黃每逢接近年中、年尾嘅時間，都會因為想粉飾中期或全年業績，而賣「家當」……和黃管理層作為理性生意人，真係乜都可以賣，最緊要係作價……所以和黃走勢就會好飄忽。」<br> 真係打針都冇咁快，我講完都冇48小時，喺上個禮拜五，就有個好似好權威、講無線電訊業嘅英國網站NewsWireless.com，話和黃將公布出售3歐洲畀941中移動，跟住仲要出現偽造文件，話喺祖國做固網電話服務嘅728中電信會入股3意大利。股市就憑呢兩個消息，令和黃股價喺13分鐘內狂升狂跌，股民今次真係「13分鐘放縱，來吧，不羈放縱，becauseIlove3。」<br> 雖然我多次話過和黃唔會賣3，因為佢哋搞緊「文化大革命」，推出無限無線上網嘅X-series，而革命未成功，又豈能談賣盤？不過，睇見和黃股價因「成功賣盤」消息狂升，都咪話我冇心郁郁，想加入「倒3」行列，一齊高聲叫和黃投降出售3G業務。都係始終嗰句，大家如果有跟住我11月22日嘅建議買咗和黃，就一定要忍耐和黃可能會有比較大嘅股價波幅。<br> </p><p>紅灣半島應該改名</p><p>呢幾日，孫柏文喺電視見到好多反對清拆中環天星碼頭公民抗命嘅片段。首先，作為一個曾經喺花旗國底特律（八成大廈、物業被業主遺棄，產生嚴重社會問題）附近返過學嘅人，我對清拆任何建築物都冇乜太大嘅情意結。<br> 例如，當時話要拆居屋項目紅灣半島，我都好似「環保先鋒」陸恭蕙一樣好支持。不過，我就唔支持重建，因為我覺得拆咗紅灣半島之後，塊地皮應該改為公園，叫做「八萬五紀念公園」。<br> 雖然，今時今日紅灣半島決定唔拆，我都仲覺得可以改名叫「八萬五紀念花園」。尋日同利世民兄講起呢個概念時，佢話：「公園？花園？應該叫「八萬五紀念浩園」，紀念啲被八萬五玩死嘅人。」<br> 不過，講起公民抗命，特別係市民維護啲覺得有象徵性嘅嘢，我就不能不提紐約市金融區嘅「銅牛」。原來呢隻牛係有一位藝術家，喺1987年大股災睇見花旗國人失去自信心之後，覺得要提醒大眾市民花旗國嘅「打不死、一定好」精神，所以用咗兩年時間同36萬美金去鑄造。造好之後，就一夜之間用重型貨車運到華爾街擺放。因為完全係自發秩序，冇政府批准，所以市政府就「好有效率」咁攞咗走。不過，因為全個紐約市都好喜歡呢隻牛，最後市政府投降，將隻牛放番喺金融區，亦變成紐約市數一數二嘅旅遊景點。&#13;</p><p>做個小平同志銅像</p><p>我哋特區政府就連可以紀念1967年大暴動嘅天星都拆，我相信大家如果要公民抗命成功，就要學嗰位紐約藝術家咁，做件連政府都唔敢郁嘅藝術品。小弟有個建議，就係造一個鄧小平同志銅像，下面寫住：「誰不改革，誰就下台。」一隻手食煙，另一隻手就指向前。造咗銅像之後，當然就要諗擺邊同乜嘢方向，呢個問題就留番畀大家諗。哈！哈！
</p></body></html>