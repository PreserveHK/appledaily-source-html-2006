<html><header><meta charset="utf-8"><title>蘋果視窗：致富六招做百萬富翁</title></header><body><h1>蘋果視窗：致富六招做百萬富翁</h1><p>人人都想有過百萬身家，唔需要為錢擔心。博客Moneymonk最近係CNNMoney睇到有篇文章叫「5招使你成為百萬富翁」，覺得幾有用，轉貼喺自己個blog同人分享；佢仲加埋自己嘅見解，變為致富6招。</p><p>（1）自動過戶到投資戶口</p><p>你應該立刻申請，每月將一定數目嘅錢從支薪戶口自動過戶去投資戶口，避免唔記得儲錢投資，或一時「大使咗」而冇錢投資。愈早咁樣做，你就愈快達到投資賺錢嘅目標。</p><p>（2）善用減稅方法</p><p>你要充份利用一切嘅減稅方法或合法避稅途徑，去儲錢投資。喺英國，有唔少人設立離岸公司合法避稅，當然係有錢人先至可以咁做；作為尋常百姓，我哋可以善用父母免稅額，又或者喺利息高嘅時候申請供樓扣稅。
</p><p>（3）投資股票賺錢</p><p>揀啱股票，能為你帶來豐厚回報。自1926年以來，喺美國買股票，每年嘅回報平均超過10%，係買債券回報嘅2倍。如果你唔知買乜股票，不妨買指數成份股。自00年以來，恒指升了9%，藍籌股滙控（005）則升了33%，昨日報140.7港元。</p><p>（4）提升賺錢能力</p><p>你應該不斷進修，考取專業資格及學位，如MBA。要增強你跟老闆嘅薪酬議價能力，當然要考取合適嘅專業資格。</p><p>（5）不要停止儲錢</p><p>記着，你需要不斷儲錢，因為通脹會令你嘅錢不斷貶值，100萬元嘅價值會隨着時間而貶值；為了不減低你嘅生活質素，你要不停儲錢及投資。
</p><p>（6）盡量避免負債</p><p>你要避免欠人錢或減低負債，否則無論如何努力，你都唔會儲到錢，更莫講話要投資賺錢。<br> 網友Sun回應：「呢嗰致富方法好簡單。佢唔會令人一夜之間發達，要有耐性及持久而行，如果只係跟佢嘅方法做一次，係冇任何效果。不過，好可惜呢個世界上，唔係咁多人有耐性做咁細微細眼嘅嘢，大部份人寧願用其他搵快錢嘅方法。」</p></body></html>