<html><header><meta charset="utf-8"><title>鋸食帶子王　橙膏似鵝肝</title></header><body><h1>鋸食帶子王　橙膏似鵝肝</h1><p>肉眼扒咁大嚿嘅帶子你食過未？銅鑼灣新開咗間Flamingo88，有隻勁嚇人嘅16cm巨型帶子，北美日日新鮮飛機貨，全港「獨大」；另一「巨」係12,000呎樓面，逾300個位玩180°無敵維港夜景，完全唔使爭櫈仔！今個聖誕𠱁女朋友仔，必去！<br>記者：朱崇德<br>攝影：林栢鈞、朱崇德<br>Model：Naomi</p><p>剛入Flamingo88，第一個問題：「做乜咁長嘅？」，12,000呎樓面由舖頭走到舖尾，足有一個足球場咁長，再具體啲講，係將伊利莎伯大廈全層，由波斯富街至堅拿道東成條街咁長嘅舖面95%做晒落地玻璃；好多食店都Sell無敵海景，但好多都要特定位置！差唔多張張枱睇到，真係非常罕見！</p><p>GiantScallopCoquillesAuGratin$148</p><p>雖則話16cm，到實質度時足有19cm咁大隻！未食之前都驚佢一味大隻，味道唔夠鮮，一試不得了，帶子好肉夠實，入口幼嫩有海鮮味、裙邊位有燒到脆口勁煙韌，至於橙色膏位就香香軟軟，仲有股鵝肝般的鮮味；帶子底的配菜，使用了魷魚、魚柳、鮮蜆及蝦等，明顯為進一步提味，不得不提係個鮮忌廉汁，輕輕巧巧一焗，全個菜食落又香又滑。</p><p>MarinatedBeefShortRib$188</p><p>睇樣好似冇乜嘢！其實佢係10"長美國巨型牛肋骨！先用秘製醃料醃24小時，再用慢火烤3個鐘；起初都驚佢會焗到好亁身，但一刀切下，「一公升」肉汁標晒出嚟！食到「心」都入味。雖然$188唔貴，但足2個成年男人份量，叫菜前要三思！</p><p>GrilledU.S.RibEyeSteakWithPorciniSauce$238</p><p>僅次於黑、白松露菌的意大利「牛肝菌」整呢塊肉眼扒，還使用美國頂級鮮牛製作，足10安士！去一般酒店扒房隨時殺你$500，𠵱家只要半價就食到！而且個菌汁鮮味濃郁，肉眼扒煮前仲特別用歐洲煙木熏烤過，香香肉味，鍾意食扒者必試。</p><p>FlamingoWingsPlatter$78</p><p>一般香炸雞翼最多做熏汁，但會冇咁脆口；呢隻FlamingoWings就係先熏汁再炸，6種汁醬分別為香辣、蜜糖蒜、甜BBQ、意式魚香、鮮橙橄欖同水牛城辣汁等（任選其3），必試係水牛城辣汁，感覺好似半支辣椒仔淋滿翼面咁辣。</p><p>PanfriedFoieGrasWithRaspberryPortWineSauce$88</p><p>半吋厚嘅鵝肝，自己走去買都要$100，𠵱家$88仲有人煮埋畀你食！煮法離不開輕煎底面一下，不過醬汁用鮮紅莓加砵酒打造，食落鮮口之餘又去半分油膩，的確幾高吓。</p><p>$58勁飲1公升德國啤</p><p>呢度每日下午3:00至收舖止，酒吧會列為HappyHour，呢度有隻德國Hoegaarden啤，入口幾新鮮細滑兼有麥香味，定價$58杯仲買一送一；不過要警告大家，每杯份量係500毫升，兩杯就足一公升，附圖就係記者飲完一杯後的「貓」樣，要揸車就唔好飲咁多！</p><p>食神評級（以5個★為滿分）</p><p>味道︰★★★1/2★<br> 服務︰★★★★<br> 環境︰★★★★★<br> 價錢︰★★★★</p><p>讚</p><p>味道好、份量大、180度維港夜景，以咁嘅價錢、咁嘅級數，真係無可挑剔！</p><p>彈</p><p>舖位中間有5、6張枱會對牆冇海景View，逾300個位都畀你坐中的話，就認命啦！</p><p>睇路搵食</p><p>Flamingo88HarbourGrillandBar（28934028）<br> 地址：銅鑼灣告士打道250號伊利莎伯大廈502室<br> 座位：300餘<br> 營業時間：星期日至四（11:30am-12:00mn）<br> 星期五、六（11:30am-2:00am）</p></body></html>