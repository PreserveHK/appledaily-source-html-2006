<html><header><meta charset="utf-8"><title>國際網絡：銀行濫收費瀕失控</title></header><body><h1>國際網絡：銀行濫收費瀕失控</h1><p>美國銀行業競爭激烈，為減低營運成本及賺取更多收入，唔少銀行會向小存戶開刀，如存款結餘低過某個水平或存入大量現鈔要收費，令銀行服務變得愈來愈貴。例如開出支票後，唔記得入錢又或者寫錯嘢過唔到數彈咗票，銀行都會向存戶收手續費，如果有透支仲要畀埋利息㖭。<br> 在《MSNBC》討論區，rob_edits留言問，銀行收取彈票及使用自動櫃員機嘅費用不斷飆升，係咪有啲過份呢？<br> kstone贊同銀行濫收費嘅情況已經到咗失控嘅地步。佢覺得，就算入唔夠錢都應該通知一聲，等個客可以入番錢落戶口，唔應該直接喺客人個戶口度扣錢﹗</p><p>小戶愈窮愈見鬼</p><p>outofcontrol123就呻，銀行巧立名目收取各種服務費同手續費，最受罪嘅，當然就係升斗小市民。佢試過開票後，因為存款不足，需要透支兩、三蚊美金，最後居然被銀行收咗39蚊手續費。佢話一星期人工先得300蚊，真係愈窮愈見鬼。<br> enigma53覺得銀行收費愈來愈多，都係啲客太順攤所惹嘅禍。仲話換轉係佢，，一定會要求銀行豁免；若果遭對方拒絕，就索性轉去另一間銀行。<br> 另一網友PersonalBanker認為，如果唔想被銀行苛收費用，自己開票時就應該格外留神。銀行打開門口做生意，其實都唔想得失啲客，但支票因客人出錯而無法兌現，的確會增加工序同成本，而銀行要求支付有關手續費，亦無可厚非。但tornados28就忽發奇想，話如果因為銀行出錯又或者服務態度太差，顧客又係咪可以向銀行收番錢作補償呢？</p></body></html>