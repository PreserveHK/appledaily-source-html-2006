<html><header><meta charset="utf-8"><title>好想飛：企鵝出巡登陸大阪<br>噴住口水打招呼</title></header><body><h1>好想飛：企鵝出巡登陸大阪<br>噴住口水打招呼</h1><p>今期，真係企鵝大晒！《踢躂小企鵝》贏咗007做票房No.1！曾經名不經傳甚至差點兒執笠的北海道旭川動物園，因為一個企鵝巡遊，死過翻生，做埋全日本人氣No.1動物園！有見及此，其他有企鵝的動物園水族館，全部不敢怠慢，即刻有樣學樣！即日到明年2月，要同企鵝零距離接觸，要親眼見證牠們行CatWalk，去大阪天寶山海遊館就可以了！<br>記者、攝影：陸俊雄　<br>鳴謝︰東瀛遊、<br>NTA日本旅遊</p><p>企鵝邊行邊𢱑痕</p><p>　天寶山的企鵝巡遊的主角是6隻皇帝企鵝，一日會同觀眾見面3次！我一早就霸定好位，希望以最近的距離和笨企鵝來個親密接觸！點知，守慣秩序又排慣隊的日本人一早就塞滿了企鵝CatWalk路線兩旁！唉！不要說我失禮，今次死都要逼到個好位！<br> 嘩！嘩！嘩！一片驚叫聲音此起彼落，企鵝出巡啦！6大隻儍企鵝，左搖右擺，時而停定呆看着人群，時而𢱑痕，又抬高頭若有所思似的，可愛死了！我們的距離也真夠近，但近還近，企鵝是眼看手勿動。企鵝最爆笑是，邊行還會邊玩口水，然後一邊搖頭，呀！佢啲口水向我鏡頭猛飛呀，有啲臭。見你鬼咁可愛，好啦！我原諒你！<br> 最興奮其實是即使我沒有買入場劵去海遊館，企鵝照樣任睇唔嬲。因為企鵝巡遊會在海遊館的正門處舉行，地面鋪上冰塊，我們還隨時可以和牠們拍照呢。至於牠們出巡行CatWalk的3個時段內，還會有即場答問環節，很多小朋友會舉手發問工作人員有關企鵝的問題，過程約20分鐘，很有教育意義。</p><p>聖誕老人水中猜拳</p><p>唔使錢睇企鵝出巡這招，確有叫座力。但日本仔當然唔係儍，一定有其他花臣吸引遊客花錢入場參觀。說的是聖誕老人水中游。唔知大家對香港海洋公園有冇印象，有潛水員定時落水餵魚。這個自稱為全球最大的水族館，自然少不了這個節目，趁聖誕節，潛水員更會穿上紅色聖誕老人衫。<br> 聖誕潛水員定時在太平洋水族館中出現，有時捉住魔鬼魚在游，有時又伸手到鯊魚口裏，大家看見不禁嘩然。不過我見有小朋友給嚇怕了，躲到父母身後。至於要數最搞笑的，是聖誕潛水員和小朋友猜拳。每當潛水員輸了，會做出抱頭痛哭的動作，逗得參觀者滿心歡喜。此外，在太平洋館最後一段，設計了一個影相位，聖誕老人會游到花圈中間，小朋友就可和潛水員來個特別的合照了。</p><p>閃爆全場聖誕樹　</p><p>海遊館雖然貴為全球最大的水族館，但單純睇魚，總不能睇足一日。但奇怪是大家原來對手信店最樂而忘返，好多參觀者都會買企鵝的鎖匙扣，或細小的企鵝毛公仔。其他海洋生物如長期以來的主角鯨鯊，本來一樣吸引，只可惜今期企鵝做了封面人物，搶去風頭都無法子！<br> 買完毛公仔，還可走到摩天輪那邊的娛樂購物中心醫肚。內裏有難波橫丁美食城，是個集多間食肆的食街。入到去，拉麵、八爪魚丸、關西燒餅等，五花八門，叫人不知如何選擇。<br> 大阪這邊的天空，約下午4時半左右，天已經開始黑了，所以影夜景有更多時間。在場館內吃喝購物過後，踏出自動門之際，眼前無論是海遊館還是摩天輪，都變得閃閃發亮。例如是海遊館的巨型聖誕樹，用15萬粒燈泡所製成，勁閃。<br> 天寶山大觀覽車（摩天輪）<br> 開放時間：10:00am-10:00pm<br> 費用：約港幣$46</p><p>日本神戶為光之慶典推出的限量郵票，一套兩款！</p><p>海遊館</p><p>企鵝出巡<br> 日期：即日至07年2月12日<br> 時段：11:30am、1:30pm、3:30pm<br> 企鵝門外展示時間：10am-4pm<br> 聖誕老人水中游<br> 日期：即日至12月25日<br> 時段（太平洋館）：10:50am、1:15pm、3:50pm<br> 成人入場費：約港幣$132<br> 查詢：www.kaiyukan.com/chinese/index.htm</p><p>出門handbook</p><p>簽證：持特區護照或BNO到日本均不用簽證。<br> 查詢：25221184（日本領事館）<br> 機票：國泰直飛大阪經濟客位，即日至12月28日價錢$5,055起。<br> 查詢：23152000(東瀛遊)<br> 貨幣：100日圓約兌6.8港元<br> 語言：日語、少量英語<br> 時差：較香港快1小時<br> 電壓：110V，雙扁腳插座<br> 緊急聯絡電話：警察局110<br> 長途電話國家區碼：81</p><p>今日大阪</p><p>氣溫6-13℃<br> 濕度87％　　</p><p>12-2月：冬季，平均5.2℃至7.9℃，最凍的日子，但未見落雪。<br> 3-5月：春季，平均8.5℃至18.6℃，有櫻花看，是旅遊旺季。<br> 6-8月：夏季，平均21.7℃至27.1℃，天氣較熱，7月有大減價。<br> 9-11月：秋季，平均12.6℃至23.2℃，銀杏樹呈金黃色最靚。</p></body></html>