<html><header><meta charset="utf-8"><title>轆-Book：6代戰車創意走向現實<br>Car‧邦　AstonMartinDBSV12</title></header><body><h1>轆-Book：6代戰車創意走向現實<br>Car‧邦　AstonMartinDBSV12</h1><p>新一代007又出籠，儘管呢套《新鐵金剛智破皇家賭場》未上畫，已被網友同戲迷勁彈男女主角醜，不過以啤牌決勝負點都叫有啲新意，加上今集派出07年先見街嘅AstonMartinDBSV12型爆戰車，男人見到梗心動！翻查資料，幾代占士邦嘅專用戰車都咁有睇頭，潛水、遙控、射導彈乜都齊，由天馬行空到今日齋賣型Look，睇得出邦片漸趨現實，不再超人上身！<br>記者：黃婉冰</p><p>新邦車　唔玩武器齋sell型仔</p><p>講明先，今次占士邦架戰車只係一架普通嘅AstonMartinDBSV12跑車，武器就欠奉，但勝在夠「台型」。新車以DB9為設計藍圖，所以外表依然保持住AstonMartin一貫嘅高雅型格。為令新車有更好操控性，車廠花咗唔少心機去改良新車，好似車身包圍就改用咗碳纖維物料，又刻意幫成架車減磅兼縮短，後輪輪距亦增加40mm，而車艙內部就糅合高科技同人體工學嘅布局，麖皮襯重金屬物料，高貴又摩登。</p><p>新戰車　有咩咁巴閉？</p><p>今期架新戰車無晒武器，睇起嚟感覺係就係無咁刺激，但始終係2007年全新設計款式，而且仲未正式上市，索性當佢新車咁大開眼界都好呀！為咗可以令新車有更接近賽車版嘅高性能表現，廠方用上一副V126.0公升的強勁引擎，馬力提升至超過500匹，由0-60km/h只要4秒！咁都不特止，話就話操控易咗，但新一代占士邦丹尼爾基克居然可以在拍戲時一日撞爛晒3架，真係好想問一句：「阿腥，你究竟有無牌㗎？」</p><p>Top5　Bond'sCar</p><p>小說又好、做戲又好，次次占士邦有新任務，都必定會有一架型格戰車跟身，而且架架都有番咁上下質素，有陣時真係覺得架戰車搶鏡過邦女，而且每一代占士邦都總有一架令人特別印象深刻，個人認為下面呢5架最掂，不妨睇睇會唔會英雄所見略同！</p><p>第一架武器車最強勁</p><p>去到第3集《金手指》，終於出現占士邦首架裝有多種武器嘅戰車，武器包括有煙幕、滑油、防彈鋼板、左右前置機槍、車尾水炮、彈射座椅，又曾經喺《金手指》、《魔鬼黨》、《金眼睛》、《明日帝國》等多集中出現過，武器咁強勁，唔記得先奇。</p><p>1964　辛康納利×AstonMartinDB5</p><p>媾女戰車最淒美</p><p>喺《鐵金剛勇破雪山堡》入面，占士邦就係用佢喺沙灘救咗邦女郎翠絲，後來仲用埋佢做結婚花車，本來好浪漫，但可惜後來翠絲喺車廂入面被奸角布魯弗射殺，勁悽慘，淨係呢兩幕都足以令人刻骨銘心。</p><p>1969　佐治拉辛比×AstonMartinDBS</p><p>跑車變潛艇最科幻</p><p>最多人記得嘅就係呢架LotusEspritS1，尤其是跌落水變潛艇嗰一幕，個個到家陣都仲拍案叫絕，唔止可以變潛艇，車尾仲可以噴泥漿、有水雷、海對空導彈、煙霧同前射導彈，型爆。</p><p>1977　羅渣摩亞×LotusEspritS1</p><p>雪橇溜冰最騎呢</p><p>咁多武器之中，以呢架最騎呢，先有可以將鄰車劏至車身、底盤分離嘅激光裝置，另外最爆笑嘅係左右兩邊有伸縮雪橇，可以隨意喺冰上滑行，仲有火箭推進器、自爆裝置、擋風玻璃變螢幕等，全部都喺《鐵金剛大戰特務飛龍》入面用過。</p><p>1987　鐵摩達頓×AstonMartinVolante8</p><p>劏車場面最震撼</p><p>呢代007最愛揸寶馬，而Z8全車只得三樣裝置，分別係遙控駕駛、螢幕、地對空飛彈，最厲害都係嗰一幕俾電鋸直升機追，然後再俾人將架車一劏為二，相信唔少寶馬迷一定對呢一幕銘記於心。</p><p>1999　皮亞斯布士南×BMWZ8</p></body></html>