<html><header><meta charset="utf-8"><title>地產連線：樓盤噱頭最誤導</title></header><body><h1>地產連線：樓盤噱頭最誤導</h1><p>山頂地王呎價創新高，豪宅長升長有；相反，一般住宅就谷極唔升。發展商扭盡六壬，無論新樓喺將軍澳抑或上水、元朗，一律冠以豪宅之名，再加上各式各樣嘅噱頭，不過，網友就唔多受落。有網友喺《香港討論區》搞咗個「最差樓盤噱頭選舉」，31個網友喺7個樓盤中投票，結果大比數勝出嘅係「所有樓盤」。<br> Jt921211話：「我個人認為葡萄園的gimmick最差，九唔搭八。」Maytin扮到一本正經話：「鍾意飲酒嘅人，會覺得好正……如果係米酒、花雕、五加皮園，會冇咁崇洋。」Pulamore就好勞嘈：「如果有全年最差廣告選舉，呢堆新盤廣告一定上晒榜。如果消委會有最誤導消費者廣告嘅調查，呢堆新盤廣告亦一定入晒圍。如果班政客真係有guts，就唔好後知後覺，人反對佢又反對拆天星碼頭，企出嚟炮轟地產商賣樓手法嚴重誤導，一定更得民心。」</p><p>萬教之父更加就呢堆樓盤逐個「彈」：<br> 君滙港──CEOliving<br> 佢自己個CEO唔住吓？<br> 嵐岸──納米豪宅<br> 一粒骰已經係好細，你仲納米！縮水樓豪宅。<br> 雍雅軒──九龍市區豪宅<br> 呢個唔知佢個位，可能俾佢誤導係何文田。<br> 豫豐花園──市區豪宅<br> 雍雅軒x2<br> 葡萄園──法國酒莊<br> 係咩，買法國樓？<br> 城中駅──2006年市區唯一地鐵上蓋豪宅<br> 「地鐵上蓋，豪宅！」</p></body></html>