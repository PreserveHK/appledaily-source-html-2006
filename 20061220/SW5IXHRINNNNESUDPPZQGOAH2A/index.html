<html><header><meta charset="utf-8"><title>好彩嫁個有錢人 - 左丁山</title></header><body><h1>好彩嫁個有錢人 - 左丁山</h1><p>大廈居所下有寧靜空曠地方，阿公阿婆晨運、吃過早餐後在此睇報紙，打牙骹。星期六在此行過，聽見一位阿婆揸住張《蘋果日報》，大聲咁講：「我好好彩做到李太呢句說話都講得出嘅？呢位新娘有冇讀過書㗎，嫁到個有錢人都唔應該咁講吖，冇啲自尊！」左丁山裝吓，星期六《蘋果》頭版大字標題──「我好好彩做到李太」，唔怪得阿婆咁多嘢講。<br> 阿婆立即叫住：「左丁山，呢位新娘有冇讀過書㗎？」何謂讀過書，好難界定，譬如呢位阿婆，知道佢讀到小學六年班，𠵱家七十幾歲咯，仍然背得出《蘭亭閣序》，佢幾位男孫完全唔知佢背緊乜，中學畢業又點話吖。左丁山對啲名人娛樂版八卦嘢，素來少睇，如果新郎唔係姓李，根本唔會睇，唔會知道。左丁山對阿婆講：「《蘋果》有冇報道新娘教育背景呀？」阿婆揭開《蘋果》內頁搵：「呀，有呀，有呀，話佢係大學一級榮譽喎，你對大學咁熟，呢間係乜嘢大學？」睇真的，話係倫敦大學UniversityCollege，好有名啫，學術聲譽甚佳，去年七月七日倫敦受恐怖分子襲擊，地點就在UC附近，今年俄國前特務利特維年科中釙210毒，在UC醫院搶救，新娘能在此學院讀經濟學而得一級榮譽，可謂智慧與美貌並重，嫁入李家豪門，李生覺得好彩至啱。</p><p>解釋完，阿婆仍然冷笑：「既然留學讀飽書，都講我好彩做到李太，為乜根由？」咁高深嘅問題，左丁山唔識答，一聲話趕時間，急急腳走開。但阿婆喝住要傾多幾句：「𠵱家啲年輕人呀，靠晒父母。我啲晨運老友甲成日驚住娶唔到新抱，娶到嘞，新抱唔識煮飯洗碗，日日兩公婆放工返嚟只係識食，識睇電視，話返工好攰喎，老友甲兩公婆煮完飯，洗完碗就落街行，到十點幾先至返屋企，話避免阻住仔與新抱喎。老友乙呢，為咗想仔同新抱搬開，出埋首期買樓，叫個仔搬過去住。你哋啲人，好心體貼吓父母啦！」咁多麻煩嘢，唔怪得位位靚女都要高呼，我要嫁個有錢人。</p></body></html>