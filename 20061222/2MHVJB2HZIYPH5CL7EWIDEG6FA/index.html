<html><header><meta charset="utf-8"><title>港姐港男等過電<br>徐子珊高鈞賢聖誕舞翩翩</title></header><body><h1>港姐港男等過電<br>徐子珊高鈞賢聖誕舞翩翩</h1><p>徐子珊與高鈞賢日前以情侶檔姿態出現，二人稍後會一起出席聖誕倒數活動，共度佳節。高鈞賢表明不抗拒姊弟戀，緋聞多多的徐子珊就表示從來拍拖的對象都比自己年長，看來郎有情，妾未必有意。</p><p>港姐冠軍徐子珊與上屆港男得主高鈞賢將會在無綫講述拉丁舞的新劇中合作，飾演情侶，二人更獲公司安排出席聖誕倒數活動，一同歡度節日。<br> 在眾多節日中，高鈞賢最重視聖誕，每年都會親自布置家中的聖誕樹，他說：「最近用咗一個20呎貨櫃將加拿大屋企嘅物品運返嚟，當中包括一棵六呎幾高嘅聖誕樹，當初冇考慮到香港間屋細咁多，𠵱家擺咗棵樹喺屋企，轉身都有困難，不過好多布置喺樹上嘅飾物跟住我大，見到又有好多聖誕美好回憶，好開心。」</p><p>扮千金小姐</p><p>徐子珊在新劇中飾演富家小姐，她表示近日積極學習當名媛，她說：「我專登睇教人做名媛啲書，書裏面話做名媛最緊要講嘢細聲，細聲到淨係你隔籬嗰個人聽到就足夠啦，同埋任何時刻都要坐直個身。」<br> 今年只得22歲的高鈞賢，比徐子珊年輕近五載，徐子珊表示從未試過姊弟戀，不過高鈞賢就表明對此並不抗拒，他說：「其實劇中講我哋差唔多年紀，現實生活中我以前嘅女朋友都大過我，溝通一啲都冇問題。」</p><p>拒談錢嘉樂</p><p>徐子珊入行後緋聞多多，其中一個緋聞男友錢嘉樂日前在東華籌款節目中不慎將拍檔Yumiko的長褲扯下，事後更揚言若對方將來沒人要定當負責，徐子珊表示節目播出時不在港，她說：「冇睇，不過我同錢嘉樂其實一啲都唔熟，唔好再講我同佢啦！我都唔明同佢點解會傳緋聞。」<br> 採訪：卓美娟　攝影：陳慧安<br> 場地：太古城中心　服裝：DKNY<br> 髮型：Debbie@Hair（徐子珊）&#13;</p></body></html>