<html><header><meta charset="utf-8"><title>馮仁昭四圍超：秋官壓華仔仙姐奪金針獎</title></header><body><h1>馮仁昭四圍超：秋官壓華仔仙姐奪金針獎</h1><p>鄭少秋、衞蘭（Janice）同泳兒等，噚日喺沙田出席「港台第29屆十大中文金曲耆智金曲迎聖誕」，港台仲公布咗金針獎得主係秋官㖭，佢打低咗同樣獲提名嘅勁敵劉德華、王菲同白雪仙，難怪佢噚日心情勁靚，同長者玩得好開心。<br> 秋官講到得獎感受時話：「得獎係對自己嘅鼓舞同肯定，以後會打醒十二分精神做得更好。」講到力壓仙姐得獎，佢話：「仙姐係另一個層次，佢係殿堂級，唔使同我哋競逐，佢好出力培育下一代。」秋官又大爆已返加拿大休養嘅沈殿霞有打麻雀耍樂。至於同場嘅Janice就大讚秋官有型，不過就冇興趣同佢合作，Janice話：「我想同似我媽咪嘅徐小鳳合作多啲。」</p><p>拍拖行街避忌</p><p>此外，秋官同太太官晶華前日拍拖到金鐘太古廣場行街，佢哋可能好少去嗰度，所以要周圍望搵路，發現有記者時，鄭太就火速閃開，又猛講電話。由於俾記者破壞佢哋拍拖嘅雅興，所以鄭太即刻黑晒面，搞到秋官一臉尷尬兼無奈，佢仲叫記者唔好影到後面商舖嘅招牌。兩公婆雅興盡掃，之後就離開商場。
</p></body></html>