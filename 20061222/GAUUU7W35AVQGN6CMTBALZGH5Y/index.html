<html><header><meta charset="utf-8"><title>嘩！新Phone：3.6MbpsHSDPA<br>07年全面支援　1秒單撈1首歌</title></header><body><h1>嘩！新Phone：3.6MbpsHSDPA<br>07年全面支援　1秒單撈1首歌</h1><p>科技永遠係個夢，短時間內一定好難實現。俗稱3.5G嘅HSDPA技術，又係另一個夢，MOTORAZRmaxxV6話明支援3.6Mbps（每秒下載3.6MB資料），即係唔使一秒就單撈一首MP3歌，但試過先知，現實速度遠遠未追得上。手機的確支援3.6Mbps，只係下載環境、網絡商明年先全面Support，所以呢一刻買咗部V6返屋企，你跳落樓玩都冇人睬你，等吓喇。<br>記者：陳國輝<br>攝影：陳偉強<br>ImageGirl：Chimpy</p><p>快慢睇環境　半夜玩最快</p><p>冇串錯字，maxx的確係有兩個「x」，我猜意思係速度比以前更快咁解。HSDPA查實推出咗大半年，今次係第二回Upgrade，由1.8Mbps跳升兩倍，你話係咪好震撼？又未算，皆因玩家無法體會Full3.6Mbps嘅速度有幾快。原理等同屋企用Broadband咁：俾其他人分薄晒！除咗多人用或繁忙時間會拖慢速度，第二個可能性係手機離發射站愈遠（你同我都唔知響邊），亦會降低單撈速度。所以大家唔好問點解你咁快、我咁慢。最佳解決方法係：等人哋返晒工、返晒學、或者瞓晒覺嗰陣你先單撈MP3，就好似中午人哋食Lunch，你就等食Tea咁，唔好同人逼囉！</p><p>雙鏡頭　3G唔使四圍擰</p><p>3.6Mbps仲有咩好處？除咗單撈電影同音樂，連平時傾視像電話都流暢啲。試諗吓如果同男友傾電話嗰陣畫面窒窒吓，再加埋聲畫唔Match，都幾𤷪𤺧！好彩HSDPA可以改善呢個問題，不過，V6個視像鏡頭只有VGA解像度，用嚟自拍肯定麻麻，好彩機面仲有200萬像素相機連補光燈，加埋個細細哋1.2吋ViewFinder，影夜景都夠用；最抵讚係前後雙鏡頭設計，無論你影相抑或玩VideoCall都唔使四圍咁擰，幾咁方便。</p><p>熱感掣　慢過韓Phone</p><p>配合HSDPA高下載速度，單撈完啲歌仔又點可以冇快捷操作方式！唔係讚韓Phone，但事實佢早幾個月前已具備熱感應技術，摩記到V6先正式推出已經慢咗少少；玩法好簡單，啓動音樂播放器之後，機殼會出現3盞好Cool嘅藍光音樂鍵，只要輕輕力掂吓佢就可以選擇播放、停止或揀歌，唔使揭蓋慢慢㩒，都幾有效率；備用情況下按鍵仲識得「隱身」，比平時見慣有音樂快捷鍵嘅機款簡潔好多喎！</p><p>V仔兄弟鬥一鬥</p><p>用慣V仔班Fans，可能覺得兩款3G機V3x及V6外形分別唔大，不過話你知，V6除咗輕18g，拎起手輕鬆啲之外，仲追加好多DetailDesign，唔講你未必知！</p><p>PROFILE</p><p>制式：WCDMA及GSM三頻<br> 體積：104.5×53×15.5mm<br> 重量：107g<br> 屏幕：26萬色TFT芒<br> 備用時間：350小時<br> 通話時間：120分鐘<br> 主要功能：HSDPA、EDGE、熱感音樂掣、200萬像素相機連補光燈、microSD記憶卡、音樂播放器<br> 售價：$3,880<br> Motorola（25063888）</p><p>同場加映：鮮艷maxxV3橙BB　平$1,000</p><p>嫌V6價錢貴？玩得起HSDPA呢類高科技嘢，預咗啦！都唔緊要，摩記仲推出「平價版3.5G」MOTORAZRmaxxV3，相機得番130萬像素，無輕觸式音樂鍵和玻璃鏡面，但支援3.6MbpsHSDPA，售價$2,880，不妨考慮。</p></body></html>