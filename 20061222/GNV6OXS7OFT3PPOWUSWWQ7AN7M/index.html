<html><header><meta charset="utf-8"><title>投資通勝：AC肯添兵要昅實 - 牽牛</title></header><body><h1>投資通勝：AC肯添兵要昅實 - 牽牛</h1><p>打埋呢一周，意甲、西甲同法甲呢3個歐洲主要聯賽就歇冬，連同已經歇冬嘅德甲，主攻呢幾個聯賽嘅球迷，都可以稍事休息；不過球迷千祈唔好完全偷賴，1月轉會窗重開，功課一樣要做齊，如果唔係走漏一啲歇冬後戰績立即提升嘅球隊，錯失投注先機，蝕底始終係自己。<br> 個人認為歇冬後最有反彈力嘅係AC米蘭；無錯呢班意甲兵今季初輸怕好多人，加上周六仲要作客歇冬前例掂的烏甸尼斯，絕對有機會再失分（詳見主文）。<br> 其實AC季初戰績差有迹可尋，因為受假波醜聞困擾，都唔知會唔會降班；就算收番賣走舒夫真高嘅轉會費，都慳住荷包，一下唔覺意落乙組都「有排搣」。另外就係AC一眾意大利國腳，好似派路、加度素、尼斯達，嚴重受世界盃後遺症影響，體能同鬥心都出現好大問題，有一個聖誕新年假調整，應該可以好番；而且1月轉會市場重開，AC可以放心增兵，力圖打番上前4名，如果AC增兵計劃理想，歇冬後一定要留意佢哋。</p><p>歇冬後吼卡坦尼亞對家</p><p>但一啲成績與實力唔成正比嘅球隊，如果歇冬後沒有明顯增兵，就要投注佢哋對家；好似意甲嘅卡坦尼亞，以升班馬身份，一度打入前4名，講真以佢哋人腳，好似史比尼斯、佐治奧哥朗拿，都係乙丙組浮沉之輩，上唔到大場面；睇佢哋個勢，下半季預料會大幅跌watt，捧佢地對家應該搵到食。文：牽牛
</p></body></html>