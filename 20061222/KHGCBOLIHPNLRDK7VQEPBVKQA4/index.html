<html><header><meta charset="utf-8"><title>國際網絡：聖誕雜務外判新錢途</title></header><body><h1>國際網絡：聖誕雜務外判新錢途</h1><p>由於工作繁忙，美國愈來愈多人請專人籌備過節，例如安裝聖誕裝飾、布置家居、選購和包裝禮物、去郵局代寄速遞，甚至籌劃聖誕派對等，聖誕節工作外判服務應運而生。<br> midwestmama喺《MSNBC討論區》話，如果有錢都會請人安裝聖誕燈飾，至於買禮物同布置屋企，佢就鍾意自己做番，「有啲人願意請人揸攝錄機，拍攝老婆仔女拆聖誕禮物嘅情況，但我冇諗過咁做。」<br> Bikerchick就話，唔會將聖誕節嘅雜務外判畀人做，但聽聞有啲慈善機構會幫人包禮物，收番捐款作為代價，咁佢就唔介意畀幾美金請佢哋包禮物。</p><p>請人代勞漸成風</p><p>Wallyism講，無論自己布置或者請人代勞，佢都好欣賞美輪美奐嘅家居，不過，「我比較喜歡自己郁手布置屋企，享受吓親力親為嘅滿足感。如果要出錢請人做嘢，我就寧願一切從簡，減少無謂嘅工作。」<br> 專門代人籌備過節嘅kwin1120就賣花讚花香，佢話一般人買禮物既嘥時間，又容易買錯嘢，如果請專人代勞，就會買到完美嘅禮物，仲可以有多啲時間做其他事。<br> 喺美國，有人願意畀逾2000美元（逾1.55萬港元）請人為幾千呎嘅大屋安裝同拆除聖誕燈飾。負責呢項外判工作嘅ThePerfectLight燈飾公司，喺侯斯頓有成千個客戶，肯出1000至2.5萬美元請人代勞。</p></body></html>