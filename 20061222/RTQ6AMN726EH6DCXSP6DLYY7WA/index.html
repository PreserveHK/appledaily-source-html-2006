<html><header><meta charset="utf-8"><title>地產部落：樓市污煙瘴氣賣樓蠱惑多計</title></header><body><h1>地產部落：樓市污煙瘴氣賣樓蠱惑多計</h1><p>樓市兩極化愈嚟愈明顯，唔單止係平樓同貴樓嘅分別，仲包括埋買賣雙方嘅關係，網上愈嚟愈多人借不同方式，抒發對地產商以至代理嘅不滿。睇嚟業界人士除咗掛住搵錢，都應該留意吓坊間對佢哋行業形象嘅睇法，始終呢行都係靠口碑。<br> 喺《地產王國》嘅地產講場內，網友mr1963整咗幾段「香港樓市打油詩」，以下節錄其中兩段，等業界參詳吓。（部份過火字眼經過改動）</p><p>發展商篇</p><p>地產商家真巴閉香港樓市佢玩晒<br> 房局高官任指揮利益輸送似速遞<br> 屋苑個名亂咁改曼克頓樓在九西<br> 求求其其叫設計根本就係冇智慧<br> 一字排開擋風勢廚廁可以冇窗開<br> 十呎樓底有乜為個廳窄到擺摺檯<br> 超大會所金玉砌泳池深度得一米<br> 建築面積大一大實用面積任佢計<br> 可用面積已經低仲要扣埋大露台<br> 開盤賣樓真詭偽等到半夜先至開<br> 想要價單冇得派得個模型可以睇<br> 真假消息來做勢天價成交做話題<br> 搵個鬼婆扮高貴白白嘥埋廣告費<br> 呎價貴到黐晒肺質素差到冇眼睇<br> 搞到有樓冇人買年尾股東要交代<br> 去貨就要諗諗計改名重推送優惠<br> 加埋劈價先夠快劈完一劑又一劑<br> 樓市低處未算低可笑樓花變花蟹&#13;</p><p>地產代理篇</p><p>港產代理騎呢怪一千幾百買個牌<br> 外表其實冇所謂知書識禮最可貴<br> 點知趨炎兼附勢西裝底下心腸壞<br> 逢親開盤走晒嚟街頭街尾佢霸晒<br> 人手夠多夠氣勢打交搶客嘈嘈閉<br> 明明講咗話唔買跟人跟足九條街<br> 佢話辛苦有車載又話現場有嘢派<br> 總之就係昆人買唔買畀佢心裏鬧<br> 卒之有客走埋嚟開口埋口叫老細<br> 查實個人好虛偽心諗冇錢咪嚟睇<br> 終於搵到個傻仔即刻埋位圍住砌<br> 花言巧語全出齊扣住證件焗你買<br> 幾百萬樓話唔貴指住幅圖猛話抵<br> 催住快簽買賣契按揭雜費遲啲計<br> 縮水漏水冇問題就算有都佢包晒<br> 一話減佣佢唔制仲話呢啲係定例<br> 而家地產真厲害你話邊個夠佢威<br> 睇完兩首打油詩，係咪好有共鳴呢？因為有好多情況都似曾相識。未買樓嘅，不妨諗吓點樣應付呢啲場面。</p></body></html>