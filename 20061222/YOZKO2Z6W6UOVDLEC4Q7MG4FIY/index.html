<html><header><meta charset="utf-8"><title>2線波早飛：卡軍跌watt捧李斯特城 - 華度</title></header><body><h1>2線波早飛：卡軍跌watt捧李斯特城 - 華度</h1><p>季初一度喺英冠聯榜首領先嘅卡廸夫城，近況回落得相當厲害，最近8場聯賽就失咗總共18分，近6場不勝，已經跌到落去第5位；喺佢哋呢段跌勢中，遇到史篤城、高車士打等當頭起球隊，都冇運行。今日卡廸夫城就作客近兩仗連勝，又係有當頭起之勢嘅李斯特城，寧博李斯特城上盤。</p><p>伯明翰食硬修安聯</p><p>修安聯呢支今季英冠聯升班馬，升班後一直表現不濟，似乎實力同其他英冠聯球隊比較，仲有啲距離，暫時就只排喺榜尾位置。今輪秩序雖有主場之利，但迎戰對手係近3場連勝、兼每場都入3球嘅大勇榜首球隊伯明翰；修安聯更加喺周中聯賽盃，作客同英超聯球隊熱刺踢足120分鐘，最後仲要輸埋出局，主力射手伊斯活特最近8場比賽亦只入得1球，成隊波冇態冇士氣，伯明翰「依絲W」。<br> 最近先後因球場積水，以及受到濃霧困擾，令主場對克魯嘅聯賽兩度改期嘅英甲聯球隊燦美爾，今周末仍然喺主場作賽，會唔會再度改期就要問過個天至知，但一班燦美爾球員，希望喺主場聯賽延續4連勝嗰度火，就應該谷到爆！除咗主場聯賽已3連勝，燦美爾最近6場聯賽亦錄得4勝2和，今迎戰對手基寧咸正處不勝低潮期，主W應冇大問題。<br> 文：華度</p></body></html>