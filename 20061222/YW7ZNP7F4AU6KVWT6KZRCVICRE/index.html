<html><header><meta charset="utf-8"><title>投資特攻隊：聖誕鐘響　買烏甸短炒 - 藍鑽石</title></header><body><h1>投資特攻隊：聖誕鐘響　買烏甸短炒 - 藍鑽石</h1><p>聖誕就到，投資者咪淨係記住「聖誕鐘，買滙豐」，查實意甲有隊烏甸尼斯，近年喺歇冬前最後一場必勝，令捧場客過到快樂X'mas。今年聽見聖誕鐘聲，識做啦！烏甸尼斯禮拜六迎戰AC米蘭受讓平手/半球，博下盤。<br>藍鑽石</p><p>睇廿幾年意大利波，我對烏甸尼斯嘅印象無咩改變，呢隊波無改錯名，的確係「癲」，被睇好時未必贏，但又周不時搵名牌球隊省招牌。投資版平時唔興落數據表，今次都破例落落。前兩、三季，烏甸尼斯歇冬前贏過AC米蘭、拉素，上季仲激，明明3連敗，但歇冬前都反底贏森多利亞，問你服未？再講，烏甸尼斯今季主場只係試過不敵羅馬，證明主場有啲料到。</p><p>AC雙「卡」計時炸彈</p><p>扮完資料王，都要講吓呢隊波近況。睇隊波最近對卡利亞里同埋阿特蘭大都踢少件照贏，而今場雖然有中場蒙達利同埋廸馬天奴停賽，好彩仲有奧保度、比斯呢啲打仔壓陣，而箭頭伊亞昆達、廸拿達利近期都有「士哥」，靠得住。<br> AC米蘭啱啱炒完卡坦尼亞，基拿甸奴似乎重拾射門鞋；不過睇見近期門將卡勒甩手甩上癮，而卡拿廸斯復出後犯唔少錯誤，呢對「卡卡」擺明係計時炸彈，卡卡喺前線入幾多球都唔夠數。再講，AC今季作客勝率低，令筆者又要認痛捧其對家。</p><p>博阿斯科利開齋</p><p>總之，聽見聖誕鐘，可以買烏甸；人家吸納滙豐愛長揸，烏甸就值得短炒一場。扒開冷，唔爭在博多場，身邊唔少人追阿斯科利開齋追到索氣，我亦硬係唔信佢聖誕前都唔能夠向球迷交代，禮拜六主場對近況轉好但防守仲係麻麻嘅基爾禾，阿斯科利未必無得打。</p><p>投資特攻隊金句</p><p>聽見聖誕鐘，可以買烏甸；人家吸納滙豐愛長揸，烏甸就值得短炒一場。AC今季作客勝率低，令筆者又要認痛捧其對家。</p></body></html>