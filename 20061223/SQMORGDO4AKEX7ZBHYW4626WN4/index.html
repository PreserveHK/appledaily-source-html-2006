<html><header><meta charset="utf-8"><title>發記網誌　隱藏一公升眼淚<br>「棋棋，爸爸錯怪你了」</title></header><body><h1>發記網誌　隱藏一公升眼淚<br>「棋棋，爸爸錯怪你了」</h1><p>絕症小兄弟的爸爸發記，在網誌寫下他的歡笑與眼淚，也滲着罪疚與擔憂。輕度弱智的長子棋棋記得起一件瑣事、走路仍跌跌碰碰的幼子鈞鈞送來熊抱和微笑，都令發記與太太Judy忘卻苦難。周遭對一家的歧視目光，孩子跌撞的傷痛，令他們流下無盡的淚。這條路，一家人都不好走。<br>從前棋棋經常要爸媽抱，口水又流個不停，總是遭發記誤解他扭計，打罵兼施。後來於今年初證實愛兒患病，發記才知道是怎麼一回事。「細佬真係曳！」棋棋上個月開始懂得像大人般，搖頭教訓鈞鈞要乖。發記在網誌寫道：「棋棋，爸爸錯怪你了。」</p><p>2006/09/11<br>棋棋的腳托</p><p>當人家一看到棋棋穿上腳托，就知道他「實有啲唔妥」。記得有一次搭巴士，有位婦人不停地打量這對腳托。不知從何時開始，我對其他人的目光敏感起來。她的眉頭皺起，更把目光放到Judy臉上。我覺得她不太友善，正想說「請問睇完未呀？！」之前，心想漫漫長路，Judy又好像未察覺，我決定正視婦人雙眼，用眼神靜靜地互相激戰，捱了一個站，婦人下車了。她落車前的最後一刻，雙眼依然望住棋棋的腳托。<br> 奇異的目光，我們已經見慣了。不過，可以的話，友善一點，或者對我們笑一笑，總算是給我們一點鼓勵吧！<br> 感謝神，我沒有跟婦人激起罵戰。<br> </p><p>2006/09/12<br>爸B，蝸牛呢？</p><p>「爸B，蝸牛呢？」<br> 返教會途中，棋棋這樣問我。<br> 「蝸牛？」我奇怪的問。<br> 「蝸牛呀！」<br> 「噢！我明白了！」我開心地話畀Judy聽：「棋棋問我蝸牛呀！上星期返教會，我哋咪喺呢度見到隻蝸牛囉！」<br> Judy笑了。<br> 為甚麼我們會笑呢？很簡單，因為棋棋有記性囉！佢個腦有病的嘛，成日都冇記性，居然事隔一星期的小事，佢仲記得咁清楚喎！&#13;</p><p>2006/09/17<br>生命屬神，讓神主宰！</p><p>回想棋棋病發後個多月，我問了太太一個問題。<br> 「若果上帝要叫棋棋上天家，點解唔簡單啲，例如透過一次的家居意外，或者一次車禍？又或者透過其他病？點解要佢辛苦咁耐呢？」<br> 太太眼紅紅沒有作聲。<br> 「或者上帝仲有啲嘢想我哋去做！」我提出了這個可能的答案。<br> 太太哭了。<br> 直至今天，我們仍然未能完全明白上帝的心意。要我們幹一番大事？還是考驗我們的信心呢？<br> 「主若是願意，求祢使用我們一家。」這是我和太太帶嘅淚，雙手握着熟睡的孩子所作的禱告。&#13;</p><p>2006/09/20<br>早上的笑聲</p><p>七點五十分，鬧鐘準時響起。正當賴着床頭，我聽到棋棋嘻嘻咁聲笑咗出來。原來佢臨天光發夢！雖然唔知佢笑乜，但肯定係開心啦！<br> 我摸着棋棋的頭，心想：「希望你繼續開開心心！快快樂樂！」<br> 感謝神讓棋棋有個好夢。<br> 感謝神讓我聽見棋棋的笑聲！&#13;</p><p>2006/09/24<br>棋棋，爸爸錯怪你了（一）</p><p>我的腦海片段總是很多，現執筆記下。<br> 當棋棋大概二歲十個月，外表看來跟其他小朋友並沒有兩樣，走來走去，只是耐唔耐跌低。母嬰健康院話佢有扁平足，所以比較易跌，好多小朋友細個都有，不過上到小學就冇啦。<br> 那時細佬鈞鈞出世不久，出街通常用手抱着，哥哥就只好自己行了。<br> 「我要抱！」棋棋常常舉起雙手扭着說。<br> 「你大個仔啦！細佬唔識行先要抱嘛！自己行！」這是我們一貫答法。<br> 我和Judy話：「棋棋梗係妒忌細佬有人抱啦！」<br> 就算有時棋棋無力行，甚至跌倒地上，為免畀棋棋以為扭計就咩都得，我們決定絕不理會。<br> 「唔行就算，我哋唔等你啦！」<br> 棋棋通常會放聲大哭，然後爬起來，追趕我們。<br> 如是者一次又一次，後來我們漸漸發現，棋棋真的爬唔起身，就算好辛苦行了幾步，又跌倒地上，我們才心軟下來，行返轉頭，抱起棋棋，繼續行程……<br> 到鈞鈞坐BB車時，棋棋又扭着說：「畀我坐！」<br> 我和Judy話：「棋棋梗係又妒忌細佬有得坐啦！梗係架BB車係佢以前坐過，𠵱家又貪得意，同細佬爭啦！」<br> 我們又漸漸發現……棋棋真的無力再行，跌倒又跌倒……我們才心軟下來抱起他……<br> 棋棋就是這樣，累了，跌了，傷了，哭了，被錯怪了……捱了好多個月，直至我們知道棋棋有病。&#13;</p><p>2006/09/30<br>棋棋，爸爸錯怪你了（二）</p><p>除了會唱ABC歌或太陽伯伯歌，棋棋跟其他小朋友一樣流口水。<br> 棋棋在一歲左右出牙仔時就開始流口水，牙仔出完又沒有流，只是久不久嘴角有少少濕。<br> 後來他嘴角的口水好似愈來愈多，以為他出大牙，聽說也會流口水的。<br> 過了幾個月，棋棋咩大牙都應該出晒後，依然繼續流口水，仲比以前嚴重，最厲害的時候，一個鐘唔夠就整濕條口水肩！<br> 「點解唔合埋嘴，快？！」「吞！快？吞！」<br> 棋棋努力的合埋口，但很費勁。因為他有時只顧喊，而我就覺得佢「連呢啲咁簡單嘢都仲要學」，所以好不開心。<br> 「老婆？條藤條呢！」於是，家法侍候了。<br> 我也不能記得因為流口水這事，打了棋棋多少遍，也不記得太太為了救棋棋，跟我吵了多少遍。直至後來我們知道，原來棋棋真的很用心去做，只是真的做不到。<br> 棋棋，爸B又怪錯你了。&#13;</p><p>2006/11/05<br>大水泡</p><p>昨日棋棋不肯讓細佬坐他的BB車，就算是十多秒鐘都不肯。結果又給我當街教訓了。<br> 回到家中，赫見棋棋的雙腳內側，各有一個如五毫子大的大水泡！這次已經不是第一次哩！通常都係棋棋對腳長大了一些，又或者係行得多，對腳脹大後，同腳托磨擦後出現的。唔怪得棋棋又唔肯行啦！（我又打錯仔啦）<br> 今天返教會前，太太先替他貼上紗布防止水泡磨損，不過上落樓梯時他又話腳痛，唔係太肯行，我哋冇迫佢，因為知道佢雙腳有大水泡，所以抱一陣，又叫佢行一陣。<br> 跌瘀，流血，水泡，都是陪住棋棋成長的部份。他雖帶着傷痛，但也玩得快樂！小朋友的世界就是這麼簡單。相對而言，我們要重新上路卻並非易事。&#13;</p><p>2006/11/27<br>好消息和壞消息</p><p>根德兒童醫院馮醫生打電話來，說了一個好消息和一個壞消息。<br> 好消息就是棋棋的腦葉酸已由最初三十幾上升到六十幾，（正常為六十至百二），即是說藥物有效，而且可能仲有改善空間。<br> 壞消息就是鈞鈞的腦葉酸只得十幾，則是說他肯定也患上了這個罕有的病！<br> 我把消息告訴了太太，她沒有甚麼反應，這樣我反而有點怕！&#13;</p><p>2006/12/13<br>「細佬真係曳！」</p><p>早兩日食晚飯，哥哥轉死性無掛住玩唔食飯，但係細佬就依舊掛住玩。<br> 「細佬真係曳！」哥哥搖搖頭，望住細佬慨歎地說了這句話。<br> 我和太太聽後帶點驚奇的偷看他們，然後笑了。<br> 以往棋棋比較少說話，這次是少有的一句很自然的，又帶着感情的說話，帶點童真，又帶點大哥哥本色。<br> 棋棋已經五歲大了，到現在才有這類口脗的說話方式真是遲了很多，不過已經超乎我們的想像了。<br> 感謝上帝！棋棋看似在進步中。&#13;</p><p>2006/12/17<br>母親的抉擇</p><p>電話響起，是太太（以前工作的）老人院的院長打來，誠邀太太復出。<br> 我的答案就是：「若果你想返工的話，便返去吧！不過希望第一個考慮不是因為我哋唔夠錢！」<br> 賺多一點錢也是好的，但首先要考慮的，反而是太太是否願意少看兩個孩子幾眼？是否選擇返工，比較留在家睇仔更舒服一點？我時常跟太太說：「呢間屋除咗仔仔有病之外，我哋是但一個都唔可以再有病（我指心理/精神病）！」<br> 我會想盡辦法支持她的決定。<br> 太太考慮了半天，最後也拒絕了院長的好意。<br> 圖片來源：互聯網</p></body></html>