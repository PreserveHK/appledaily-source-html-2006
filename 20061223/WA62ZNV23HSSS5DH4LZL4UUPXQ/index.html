<html><header><meta charset="utf-8"><title>捧住肚腩過聖誕之平安夜食消夜：<br>阿拉斯加蟹陪倒數　要乸唔要公</title></header><body><h1>捧住肚腩過聖誕之平安夜食消夜：<br>阿拉斯加蟹陪倒數　要乸唔要公</h1><p>聽日就係平安夜，仲未訂到位食大餐嘅話，不如試吓被睇漏眼嘅消夜自助餐！日航酒店喺呢個蟹肉當造期推出蟹宴消夜自助餐，用上肉嫩、膏香、蟹子多的阿拉斯加皇后蟹，創出多款新穎菜式。其中首推甘香濃郁的蟹子海參炒飯，蟹迷一定過足癮！據聞還有少量位，快啲把握最後機會訂位喇！<br><br>記者：林思樂<br>攝影：譚盈傑</p><p>蟹子海參炒飯</p><p>蟹子蟹膏用料十足，每粒飯都吸咗蟹油香。一啖飯之中，蟹膏綿、蟹肉鮮、蟹子脆、海參滑、蘆笋爽、口感非常豐富！</p><p>冬天正是食蟹嘅好季節，蟹肉特別肥美，因此日航酒店特別推出蟹宴消夜自助餐，採用來自加拿大的阿拉斯加皇后蟹。這種蟹產於不受環境污染的北極水域，肉質特別鮮嫩，而且特別揀選皇后蟹，即是雌蟹，皆因雌蟹的蟹膏特別甘香，蟹子零舍豐滿，結合蟹肉、蟹膏、蟹子可做出更多不同菜式，創造更豐富的口感。<br> 鹹甜味</p><p>鹹甜味道大混和</p><p>今次蟹宴主打創意新菜式，當然唔止蒸炒咁簡單，大廚話：「我哋做了不同的鹹甜點及冷熱盤，但係蟹的鮮味唔係樣樣食材都配合到，所以我哋喺醬汁同配料方面落咗好多工夫。」新菜式中有日式飯、中式炒腸粉、炒飯、牛奶粥，甚至西式的蟹皇撻和蟹肉芝士餅，果然配搭新奇，其他地方食唔到，蟹迷唔可以錯過。</p><p>加料加時到1點</p><p>呢個蟹宴自助餐逢星期五、六及公眾假期前夕於雅樂吧供應，但平安夜同除夕就特別推遲至凌晨一點，等大家可以邊食蟹邊倒數，而且更會改在地方更寬敞的日航咖啡室，食物亦會加料，等大家可以玩得盡興！</p><p>阿拉斯加皇后蟹肉粥</p><p>睇個賣相白雪雪就知係唔同一般嘅蟹皇粥。先用蟹殼、蟹箝、魚骨煲粥三、四個鐘，再抽起啲材料，特別加入牛奶，零舍清淡香滑，最後加上蟹肉，即鮮甜又軟滑。</p><p>蝦兵蟹醬炒腸粉</p><p>重點在於醬汁，用咗瑤柱、火腿、蝦醬、辣油再加秘製醬油煮個多小時而成，非常惹味！腸粉先煎至金黃色再配埋蝦亁、芽菜及甜豆炒香，外脆內滑。</p><p>迷你雜菜蟹皇撻</p><p>蟹肉配合西式鹹點，創意十足，鹹忌廉由蟹肉、亁葱、白酒、番茄煮成，忌廉軟滑之中帶有蟹的鮮味。</p><p>蟹肉芝士餅</p><p>大廚特別選用芝士味濃郁的紐約芝士餅，上面再放混咗呍呢拿汁的蟹肉和蟹子，味道與芝士餅出奇地配合，咁新嘅配搭，芝士餅迷必試！</p><p>雌蟹較罕有</p><p>阿拉斯加蟹又稱雪蟹（SnowCrab），產於阿拉斯加水域，在阿拉斯加蟹類捕撈量之中佔最多。雪蟹可分為灰眼雪蟹（ChionoecetesOpilio）和紅眼雪蟹（ChionoecetesBairdi），灰眼雪蟹的體積較小，平均約重1公斤，紅眼雪蟹體積則較大，平均約重2公斤。灰眼雪蟹是目前產量最豐富，在北大西洋和北太平洋水域都可捕撈，通常只捕撈雄蟹，所以今次蟹宴消夜自助餐選用雌蟹，實屬珍貴罕有。</p><p>食神評級（以5個★為滿分）</p><p>味道︰★★★★<br> 服務︰★★★<br> 環境︰★★1/2<br> 價錢︰★★★★<br> <br> 讚：阿拉斯加皇后蟹用料十足，菜式創新特別，其他地方食唔到，平安夜同除夕都係二百幾蚊位，算抵食。<br> <br> 彈：話明係蟹宴，但只有6道蟹菜，略嫌選擇較少。</p><p>香港日航酒店（23134210）<br> 地址：尖沙嘴麼地道72號香港日航酒店雅樂吧（平安夜及除夕設於日航咖啡室）<br> 時間：星期五、六及公眾假期前夕9:30pm-11:30pm；平安夜及除夕11pm-1am<br> 座位：雅樂吧70個、日航咖啡室150個<br> 收費：<br> 星期五、六及公眾假期前夕<br> 成人$148/位　小童$98/位；<br> 平安夜及除夕<br> 成人$268/位　小童$208/位</p></body></html>