<html><header><meta charset="utf-8"><title>　　電波少年台灣之旅爛尾 - 李八方</title></header><body><h1>　　電波少年台灣之旅爛尾 - 李八方</h1><p>八方早排講過，話香港新一代「電波少年」陳軍富上個月16號，帶住8,000蚊新台幣（即係港紙1,900蚊）同一個25公斤重嘅背囊，準備用步行方式環遊全台灣。點知，佢喺呢個月19號喺自己網誌度話，旅程嘅最後兩個晚上，竟然畀佢感受到乜嘢係城市燦爛背後嘅黑暗，仲要係兩日內連續遇上……<br> 首先，喺旅程結束前倒數第二個晚上遇到勒索，好彩畀佢甩到身冇事，但到咗最後一晚竟遇到搶劫，對方係一個攞刀同電槍嘅劫匪，就咁樣啲錢冇晒，畀朋友啲手信亦都冇埋。陳軍富喺網誌（ http://www.xanga.com/Water_Zachary）度話：「結幕日就是餓着肚子、亁着喉嚨……天空還給我灑着雨的連走四十里，回到台北結束這次爛尾的旅程。」睇嚟，台灣嘅治安麻麻哋，啲賊連身無分文嘅電波少年都唔放過。 </p></body></html>