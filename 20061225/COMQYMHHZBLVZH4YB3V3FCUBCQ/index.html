<html><header><meta charset="utf-8"><title>環保聖誕 - 陳也</title></header><body><h1>環保聖誕 - 陳也</h1><p>報章介紹過一個環保聖誕的十種方法，頗有想像空間。<br> 第一項是叫人了解參加者喜好，預算食物份量。我建議只請死黨，熟不拘禮叫老友打定底，聚會旨在齋talk唔預食物。第二項是不用即棄餐具，易辦。第三是少用錫紙，紙盤可循環再用。既然不開餐，拿錫紙來吹水幹麼，幫口水友預備口水肩就得了。第四項叫人用報紙和雜誌包禮物。叫人不要買禮物太難咯，自己也想收禮物，所以我已準備大量報紙刊物，幻想每日看五份報紙的自己會收到五份大禮（你會留起「童話的故事」頭版嗎？）第五項是少用噴雪，兩年前的聖誕，文化中心遭噴雪大破壞，玩噴雪的人都是失德低B一族，好人好者，無謂降格，噴雪的「集體回憶」唔要都罷。第六項是叫人循環再用聖誕裝飾。唔，市民做到了，商場則年年新鮮鬥靚鬥豪。叫商場互相交換裝飾來使，減少浪費，市民邊有咁腌尖，求其就得。第七項叫人睡前熄聖誕燈，盡量少開。港燈咁惡，最好連燈也長關，用浪漫汽油燈，聖誕新年假期像去露營。第八項是用e卡代替傳統聖誕卡。e卡都是行貨，沒心思沒瞄頭，我懶得開，更省電。第九項是派對過後做垃圾回收分類。派對？還嫌堆填區負擔少麼，咪搞罷啦。第十，叫人勿用食物玩遊戲。糟質食物太折墮，堅持要玩的話，叫電視台那些癲雞主持人食蕉和食自己好了。特區政府這方面算得上環保，因為經常玩食言。</p></body></html>