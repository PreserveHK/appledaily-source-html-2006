<html><header><meta charset="utf-8"><title>　　劉漢銓基委會黑馬 - 李八方</title></header><body><h1>　　劉漢銓基委會黑馬 - 李八方</h1><p>鄔醫生過身之後，據知北京都諗緊究竟搵邊個代佢做基本法委員會成員好。講接任條件，梗係做過基本法草委嘅最好不過，但係老董未腳痛敗走前定落咗項不成文規定，希望基委會成員唔好係行政或立法會議員，而煲呔又唔想改咗呢項條件，所以最有資格接任嘅譚耀宗，應該冇行喇。<br> 近期吹得最熱嘅，就係啱啱喺哈佛讀完書，轉咗去清華大學做高級訪問學者嘅邵善波。有政界中人話，邵老唔係冇可能，但同時唔好忽視另一隻黑馬，就係前港進聯主席劉漢銓。<br> 劉律師係港事顧問，又做過香港特別行政區籌備委員會委員，同中方關係幾好，加上佢都有個律師牌，即係識啲法律咁啦，中央都幾睇好佢，所以話佢做呢個位都唔係冇可能㗎。𠵱家最大問題係，劉律師得唔得到煲呔、立法會主席范太以及終審法院首席法官李國能歡心，肯聯合提名佢接呢個位呢？&#13;</p></body></html>