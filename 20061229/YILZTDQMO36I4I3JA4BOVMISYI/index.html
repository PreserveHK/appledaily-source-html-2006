<html><header><meta charset="utf-8"><title>唔怕禽流感　Nike喪玩龍虎豹</title></header><body><h1>唔怕禽流感　Nike喪玩龍虎豹</h1><p>今年市道暢旺，波鞋界氣勢更加強勁，聖誕時大量大型品牌推出聖誕別注版，不過設計上都係冇乜落過心思，唔係加一點白、就加多一點紅，又或者配上毛毛，再加上金、銀色，真係行貨到爆！相反，過咗聖誕之後，NikeAirForce1竟然推出一對全新龍虎豹「獸」字別注波鞋；大玩80's年代推出過嘅「NikeZOO」系列，當年就有老虎、豹、斑馬、野豬等等野獸配色，正所謂古老當時興，今年依然屬於豹皮天下；所以AF1就順勢推出龍虎豹別注版，當中就加入大熱蛇皮襯底，令到整體感覺更加狂野，而今次系列作就叫「NikeSafariPack」，而日本方面已經發表出「AirMax360」、「AirMax95」及「AirMaxSupreme」版本，不過3對鞋都係玩虎、豹同斑馬Pattern，相比起頭炮嘅「龍虎豹」相對吸引力大減。</p><p>AJ5再復刻一樣熱賣</p><p>另一邊廂，今個星期推出新貨仲有AirJordan5復刻版，同NikeCrocodilereflectorpack，前者唔使多講都知道係最多籃球迷期待之作，AJ5一向Fans極多，今次復刻可以話完全忠於原著，生膠Air配迷你「23」繡花，一樣熱賣；至於NikeCrocodilereflectorpack就將3M反光再配上蛇皮推出，概念同構思真係行貨啲，難得係配色方面非常有型，難怪近期日本雜誌都將呢個系列捧上天。</p><p>HeadCoach（27710163）<br> 旺角彌敦道628號瓊華中心209室</p></body></html>