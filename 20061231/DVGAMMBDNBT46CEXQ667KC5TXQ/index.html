<html><header><meta charset="utf-8"><title>除夕倒數：除夕倒數熱點<br>踢躂、戰舞跳住過年！</title></header><body><h1>除夕倒數：除夕倒數熱點<br>踢躂、戰舞跳住過年！</h1><p>「年年除夕都係同班死黨去尖沙嘴、銅鑼灣或蘭桂坊倒數，人頭湧湧，逼來逼去都係等倒數一刻，咁辛苦，不如留喺屋企睇電視倒數啦！」若你仍然係咁諗就大錯特錯喇。年年去同一地方又冇嘢玩，梗係悶啦！今年香港各大商場為咗除夕夜倒數準備咗一大堆節目，務求每位香港人都可以盡興。當中好多都係星光熠熠㖭。部份噚日（30號）就已經開始除夕慶典，一直玩到07年，再唔出門口睇怕你都霸唔到靚位！<br>記者︰謝偉文<br>攝影︰林栢鈞<br>Model︰阿輝、阿樹、Fee、Eva、Katie、思諾</p><p>世貿摩打腳1秒踢38下</p><p>為咗留低大家喺度消費，各大商場都出盡法寶。銅鑼灣世貿中心更率先以馬拉松式跳舞，由30號下午2:33開始跳到2007年，跳足2007分鐘迎接新一年。嘩，點跳幾十個鐘呀！一個人就梗係唔得啦，今次係由健力士紀錄保持者全球最快TapDance（踢躂舞）大師JamesDevine率領一眾著名舞者，以接力方式不斷跳。世界各地囊括好多舞蹈獎項嘅James真係好勁，佢對腳好似裝咗摩打，一秒可以踢躂38下，觀眾睇到眼都唔眨，台下仲有細路跟住「周身郁」。若你真係睇到周身痕，好想一齊舞動身體，記住今日12pm即場報名參加舞蹈工作坊，表現得好，James仲會親自教你跳舞，實行台上跳到台下。James之外，仲有巴西戰舞團GrupoCapoeiraBrasil、台灣著名街舞團MerryMonarc、日本著名街舞團WreckingCrewOrchestra及本地大專舞蹈團UniDancity上台大跳，而台下各位只要自問跳得好過佢哋，隨時可以上台挑戰，實行以舞會友，誓要台上台下跳到甩肺。</p><p>活動︰世貿中心wtcmore倒數2007分鐘街舞派對<br> 日期︰2006年12月30日至2007年1月1日<br> 時間︰12月30日2:30pm~1月1日00:30am<br> 地點︰銅鑼灣世貿中心露天廣場（正門入口處）　查詢︰25763906</p><p>時代廣場除夕公布十大金曲</p><p>TimesSquare呢個「蘋果倒數」又點可能唔去呢？每年倒數，時代廣場都係熱門選擇，貪佢萬人空巷，人人都拎實螢光棒，睇住蘋果鐘逐盞着燈，一邊大聲倒數，數到「零」嘅時候，個個大叫「HappyNewYear！」聲勢浩大，震到耳膜穿，氣氛熱到頂點。今年時代廣場更聯同香港電台以「慶祝香港回歸十週年」為主題，請大歌手、港台DJ，以音樂歌聲迎接2007年。更喺倒數後公布「第二十九屆十大中文金曲」獎項，包括「優秀流行歌手大獎」結果、「全國最受歡迎歌手獎」及「全國最受歡迎中文流行歌曲獎」最後5強名單，大家就可以一齊見證2007年嘅來臨，同埋音樂界的盛事，第一時間可以知道自己偶像有冇得獎。</p><p>活動︰時代廣場蘋果倒數2007<br> 時間︰今晚9:00pm~00:15am<br> 地點︰銅鑼灣時代廣場露天廣場<br> 查詢︰21188900</p><p>明星陪倒數　海港城最大堆頭！</p><p>HabourCity今年與NOKIA聯手以音樂搞㷫個除夕，搞咗個「5個城市，1個Party」，實行以音樂拉近世界，打造一個零距離嘅除夕音樂會。5個城市包括香港、印度孟買、德國柏林、巴西里約熱內盧、以及美國紐約，大家齊齊開Party，輪流倒數。由於係由東半球玩到西半球，時差關係，5個城市會順次序輪流倒數，一個數完到一個，香港倒數完，可以上網睇埋其他4個城市倒數，見證2007年逐次到來，興奮一次接一次。NOKIA更請來英國女子組合AtomicKitten，及城中超級偶像，包括︰DJJamasterA、陳奕迅、草蜢、李克勤、容祖兒、何超、恭碩良、黃貫中、Twins及Soler，一班音樂才子聚首，以音樂震爆香港。不過入場前要買手機攞飛，若你入唔到場，都可以喺屋企睇明珠台直播。</p><p>活動︰NOKIANewYear'sEve除夕BigParty<br> 時間︰入場︰今晚6pm（表演開始︰今晚8:30pm）<br> 地點︰尖沙嘴海港城海運大廈露天停車場<br> 換票方法︰12月19日起凡選購Nokia5300XpressMusic、6288或N73手機，即可獲贈入場券換領證兩張。客戶只須親臨銅鑼灣Nokia客戶服務中心或佐敦Nokia專門店，出示發票正本及手機盒上的EMI，即可換領入場券。<br> 查詢︰21188008</p><p>最難忘倒數</p></body></html>