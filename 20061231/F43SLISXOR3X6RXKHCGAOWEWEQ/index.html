<html><header><meta charset="utf-8"><title>同車蜜語：姚樂怡×BenzCLK230<br>漠視揸車禁忌－花拳繡腿</title></header><body><h1>同車蜜語：姚樂怡×BenzCLK230<br>漠視揸車禁忌－花拳繡腿</h1><p>提起姚樂怡，麻甩佬只諗起樣靚身材正，但一如其他在無綫「浸大」嘅藝人一樣，出街拍戲搵真銀時，演技發揮總比所謂偶像級實淨得多。電影《跑馬地的月光》食住電視劇《十月初五的月光》餘威上畫，同場張智霖、蘇永康全被打低，惟獨姚樂怡憑此劇跟金紫荊最佳女主角獎沾上邊。今日做訪問，樂怡悉心打扮，誇張3D指甲加3"高跟鞋，由頭到腳犯晒揸車大忌，但見佢舞住架BenzCLK230殺落黃埔，左穿右插有井有條，不經意顯露「辣味」，原來花拳繡腿背後，總有點實力支持。<br>文：吳心彥<br>攝影：陳陶鈞</p><p>新牌揸車一味辣</p><p>外表嬌滴滴嗲聲嗲氣，姚樂怡畀人柔弱、事事靠人嘅感覺，不過一講到車，佢就話絕對唔靠人，由買車到保養都係自己話晒事！樂怡踏入18歲已急不及待考牌，更急急花幾萬蚊買人生第一架車──豐田Corolla。<br> 「呢架FirstCar只係揸咗幾個月就無揸啦，之後買過Civic、開篷FordEssort、MR2、寶馬325i、Jeep、Estima小霸王、波子、Benz（ZipCar），最新就係𠵱家呢架BenzCLK230！」記者坐喺樂怡隔籬，見佢揸車手法利落，開車時又細心地左望右望，於是安心坐車，誰知樂怡突然劈頭一句話：「我都試過揸大膽車！」<br> 「嗰時揸棍波車好大膽㗎，買MR2嗰時，架車細細部好好揸，點知有次沙田隧道出九龍，睇少咗前面個落斜大彎位，當時夠膽死仲一邊傾電話、一邊『甩』住入彎！」唔識死嘅樂怡，家陣諗番起都心驚！</p><p>唔記得架車泊喺邊</p><p>揸車無數，威水史冇乜，蝦碌就一籮籮，「試過架車行行吓無油停低，原來唔記得入油，最後要拋錨行去買油；又經常唔記得架車泊喺停車場邊度，入閘卡又唔見，最後搞到罰錢。最嚴重嗰次，泊完架車去開劇，點知Bobby（歐陽震華）話有條友泊完車冇掹匙，失魂到爆！聽聽吓發覺唔對路，摸吓個袋唔見車匙先知原來係我！」</p><p>「小時候望着父親揸棍波車，已令我開始愛上揸車，更曾夢想當的士司機。長大後習慣了數年棍波車後，還是自動波較適合懶惰的我。」</p><p>有樣有演技</p><p>平治CLK　毋懼金融風暴</p><p>平治CLK這款雙門Coupe跑車，首代於97年推出，而現時熱賣中的第2代則在03年登場。當年行貨抵埗時適值金融風暴，經濟蕭條但仍吸引到車迷追捧，因而令98年全年總銷量達308部。</p><p>平治CLK230Kompressor規格</p><p>引擎：2,295c.c.直4DOHC<br> 馬力：193ps/5,300rpm<br> 扭力：28.6kgm/2,500rpm<br> 傳動：5前速自動波</p></body></html>